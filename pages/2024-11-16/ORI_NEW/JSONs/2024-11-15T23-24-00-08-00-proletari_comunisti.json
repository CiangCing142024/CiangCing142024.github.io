{"title": "pc 15 novembre - Verso il regime Trump negli Usa - 2", "published time": "2024-11-15T23:24:00+08:00", "images": [], "content": "<div class=\"post-body entry-content\" id=\"post-body-916013527947037803\" itemprop=\"description articleBody\">\n <p>\n  <b>\n   <span>\n    Gaetz e gli altri: arrivano i mostri\n   </span>\n  </b>\n </p>\n <p dir=\"ltr\">\n  <span>\n   <b>\n    Potere assoluto - L\u2019estremista trumpiano nominato alla Giustizia, anche per testare i limiti della fedelt\u00e0 dei repubblicani\n   </b>\n  </span>\n </p>\n <p dir=\"ltr\">\n  Luca Celada il manifesto\n </p>\n <p dir=\"ltr\">\n  LOS ANGELES\n </p>\n <p dir=\"ltr\">\n  \u00abMeglio le scarpe da clown\u00bb, ha commentato qualcuno in un post sulle ultime nomine di Trump, \u00abche gli stivali da gerarca\u00bb. Ma ad oggi la rosa di nomi che vanno completando l\u2019organico del prossimo governo Trump sembrano corrispondere un p\u00f2 ad entrambe le categorie. A ideologi di ferro come Stephen Miller, architetto della tolleranza zero sovranista (e sgherri come Tom Homan, specialista della sottrazione di figli ai richiedenti asilo), si sommano personaggi che sembrano avere un ruolo principalmente provocatorio.\n </p>\n <p dir=\"ltr\">\n  A QUEST\u2019ULTIMA categoria sembrerebbe appartenere Matt Gaetz, fedelissimo parlamentare della Florida che ha ricevuto l\u2019investitura di nuovo ministro di giustizia da reduce di un\u2019inchiesta giudiziaria (successivamente archiviata) per una storia di presunte feste a base di droga e minorenni.\n </p>\n <p dir=\"ltr\">\n  Il futuro attorney general (e presumibile strumento delle rappresaglie giudiziarie contro gli avversari politici di Trump) \u00e8 stato membro irriducibile della corrente Maga ed esponente di spicco del drappello che, assieme alla collega Marjorie Taylor Greene, si \u00e8 messo in luce spesso per gli insulti e schiamazzi\n  <span>\n  </span>\n </p>\n <a name=\"more\">\n </a>\n lanciati in aula durante i discorsi alla camera del presidente Biden. Ma la principale opera ostruzionista di Gaetz \u00e8 stata contro le correnti del suo stesso partito ritenute non sufficientemente militanti, fra cui la destituzione dell\u2019ex presidente repubblicano della Camera, Kevin McCarthy, reo di aver concordato compromessi eccessivi coi democratici. Il ruolo di \u201cguastatore parlamentare\u201d \u00e8 stato efficace al punto da valergli l\u2019antipatia di un numero consistente di senatori che saranno preposti alla ratifica della sua nomina. Quel voto promette di essere una prova di forza fra i presiedente entrante e le residue sacche di resistenza nell\u2019ala moderata del Gop.\n <p>\n </p>\n <p dir=\"ltr\">\n  ALLA DIFESA \u00e8 stato designato il quarantaquattrenne conduttore televisivo Pete Hegseth,\n  <b>\n   la cui competenza in affari militari sembra limitata ad alcuni anni di servizio nella guardia nazionale\n  </b>\n  . La nomina a dirigere il complesso militare industriale della superpotenza, con pi\u00f9 di 3 milioni di dipendenti ed un budget di $850 miliardi di dollari, ha suscitato notevole scalpore al Pentagono dove ha raccolto commenti di altolocati ma anonimi funzionari che sono andati dal lapidario \u00abE chi c**zo \u00e8?!\u00bb al \u00abNon lo metterei alla guida neanche di Wal Mart\u00bb.\n </p>\n <p dir=\"ltr\">\n  Ma il dissapore \u00e8 considerato da Trump come indicatore dell\u2019efficacia di una programmata \u201cdecostruzione\u201d della direzione eccessivamente \u201cwoke\u201d dell\u2019esercito. Il Wall Street Journal segnala a riguardo la prossima creazione di una commissione per l\u2019epurazione di generali inadempienti. Una annunciata purga delle forze armate che non pu\u00f2 che rimandare ad insediamenti di leader autocratici.\n </p>\n <p dir=\"ltr\">\n  HEGSETH (che reca sul petto un vistoso tatuaggio della croce di Gerusalemme, simbolo dei crociati) \u00e8 anche adepto della setta cristo-nazionalista dei reconstructionist che\n  <b>\n   perora la riconquista della terra santa e la legge di Dio in terra\n  </b>\n  . La sua nomina \u00e8 quindi in sintonia con quella di Mike Hucakbee, designato prossimo ambasciatore Usa in Israele. Anche nel curriculum di Huckabee figurano contratti televisivi con la Fox (e una lunga carriera da telepredicatore). Ferreo sostenitore della predestinazione \u201cbiblica\u201d dello stato israeliano. Huckabee rappresenta quel \u201csionismo cristiano\u201d per i quali l\u2019annessione di Giudea e Samaria (la Cisgiordania) \u00e8 precondizione necessaria (dopo la demolizione della spianata delle moschee) per il ritorno del Messia. Con queste premesse il futuro ambasciatore pu\u00f2 considerarsi a tutti gli effetti un ministro aggiunto del governo di Benjamin Netanyahu, ed affidabile partner nell\u2019opera si pulizia etnica e annessione dei territori.\n </p>\n <p dir=\"ltr\">\n  L\u2019ULTIMA INTEGRANTE della squadra geopolitica annunciata da Trump \u00e8 Tulsi Gabbard che diventer\u00e0 direttrice della National Intelligence, la cabina di regia creata a suo tempo da Bush per coordinare le attivit\u00e0 di tutti i servizi americani. Nelle sue competenze rientra la sovrintendenza di una dozzina di agenzie fra cui Cia, Fbi, intelligence militare (Nsa e Dia) e l\u2019antidroga Dea. Hawaiana di fede induista e reduce militare, Gabbard ha sostenuto la campagna Trump con lo zelo dei convertiti. In passato \u00e8 infatti stata parlamentare democratica e addirittura sostenitrice di Bernie Sanders, fautrice di un non-interventismo non senza una sua logica pacifista. La sua conversione \u00e8 anch\u2019essa passata da un ruolo di commentatrice a Fox News che l\u2019ha portata ad adottare posizioni complottiste sullo stato profondo ed il \u00abrazzismo anti bianco\u00bb dell\u2019esercito. Il suo attuale isolazionismo l\u2019ha avvicinata a despoti come Assad e Modi, e portata e a pozioni filo russe, filo israeliane e anti palestinesi.\"\n  <br/>\n </p>\n <div style=\"clear: both;\">\n </div>\n</div>", "pdf_content": "", "pdf_links": [], "description": "Gaetz e gli altri: arrivano i mostri Potere assoluto - L\u2019estremista trumpiano nominato alla Giustizia, anche per testare i limiti della fede...", "author": ["LuigiLerisVIVE"], "source": "https://proletaricomunisti.blogspot.com/2024/11/pc-15-novembre-verso-il-regime-trump.html", "source_name": "proletari comunisti"}