<html><body>
<div class='article'>
<div class='title'><h1>Fransa Mahkemesi Georges Abdallah’ı Serbest Bırakma Kararı Aldı</h1></div>
<hr/>
<div class='metadata'>
<meta property="author" content="muhabirpiro"/>
<meta property="categories" content="Avrupa, Haberler, Manset"/>
<meta property="description" content="HABER MERKEZİ|15.11.2024|Fransa’da bir mahkeme, 40 yıldır tutsak olan FHKC üyesi Lübnanlı devrimci G..."/>
<meta property="link-section" content="haberler"/>
<meta property="published_time" content="2024-11-15T00:00:00+08:00"/>
<meta property="type" content="article"/>
<meta property="images" content="https://www.atik-online.net/wp-content/uploads/2024/11/George-Abdullah-770x470-1-620x330.jpg"/>
Author: muhabirpiro
<br>
Categories: Avrupa, Haberler, Manset
<br>
Description: HABER MERKEZİ|15.11.2024|Fransa’da bir mahkeme, 40 yıldır tutsak olan FHKC üyesi Lübnanlı devrimci G...
<br>
Link-Section: haberler
<br>
Published Time: 2024-11-15T00:00:00+08:00
<br>
Type: article
<br>
Images: <a href="https://www.atik-online.net/wp-content/uploads/2024/11/George-Abdullah-770x470-1-620x330.jpg">000000.jpg</a>
</div>
<div class='content'>
<div class="single-post-thumb">
 <p class="IMAGE_ARCHIVED">
  &lt;The image of this location is in the list above, but in order to protect the site's traffic costs, it cannot be displayed here, sorry.&gt;
 </p>
</div>
<div class="entry">
 <p class="p1">
  HABER MERKEZİ|15.11.2024|Fransa’da bir mahkeme, 40 yıldır tutsak olan FHKC üyesi Lübnanlı devrimci Georges Ibrahim Abdallah’ın “Fransa’yı terk etmesi” şartıyla 6 Aralık’ta serbest bırakılmasına karar verdi. Abdallah, 1984 yılında tutuklanmış ve 1987’de ABD askeri ataşesi Charles Ray ile İsrailli diplomat Yakov Barsimentov’un Paris’teki suikastlerinden dolayı ömür boyu hapis cezasına çarptırılmıştı.
 </p>
 <p class="p1">
  Fransız anti-terör savcıları, serbest bırakma kararına itiraz edeceklerini açıkladı: “Bugün alınan kararla mahkeme, Georges Ibrahim Abdallah’ın 6 Aralık’tan itibaren şartlı tahliyesine, Fransa topraklarını terk etmesi ve bir daha dönmemesi şartıyla onay verdi.”
 </p>
 <p class="p1">
  Kendisini “Filistin halkının hakları için savaşan bir savaşçı” olarak tanımlayan 73 yaşındaki Abdallah, 1999’dan beri şartlı tahliye başvurusunda bulunma hakkına sahipti ancak önceki 10 başvurusu reddedildi. Avukatı Jean-Louis Chalanset, AFP’ye yaptığı açıklamada, “Bu karar hem hukuki hem de siyasi bir zaferdir” dedi.
 </p>
 <p class="p1">
  Abdallah’ın davası, Fransa’daki adalet sistemine yönelik eleştirileri de gündeme getirdi. Ünlü Fransız yazar Annie Ernaux, geçtiğimiz ay L’Humanité gazetesinde yayımlanan bir yazısında, Abdallah’ın tutukluluğunu “Fransa’nın yüz karası” olarak nitelendirmişti.
 </p>
 <p class="p1">
  Abdallah’ın serbest bırakılmasına özellikle ABD hükümeti yıllardır karşı çıkarken, Lübnan makamları ise defalarca Abdallah’ın serbest bırakılması gerektiğini savundu.
 </p>
 <p class="p1">
  Fransa İçişleri Bakanlığı, Abdallah’ın 2013’te şartlı tahliyesini onaylamış ancak dönemin İçişleri Bakanı Manuel Valls bu kararı uygulamayı reddetmişti. Bu seferki mahkeme kararı, hükümetin onayına bağlı olmaksızın uygulanacak.
 </p>
 <p class="p1">
  Georges Abdallah, 1970’lerde Marksist-Leninist Filistin Halk Kurtuluş Cephesi’ne (FHKC) katılmış ve 1978’de İsrail’in Lübnan’ı işgali sırasında yaralanmıştı. Daha sonra Lübnan Silahlı Devrimci Fraksiyonları (LARF) adlı militan grubu kurarak, İtalya’daki Kızıl Tugaylar ve Almanya’daki Kızıl Ordu Fraksiyonu (RAF) gibi sol örgütlerle bağlantılar geliştirdi.
 </p>
 <p>
 </p>
</div>
</div>


<div class='source'><p>Source: <a href="https://www.atik-online.net/blog/fransada-georges-abdallahin-serbest-birakilmasi-karari">https://www.atik-online.net/blog/fransada-georges-abdallahin-serbest-birakilmasi-karari</a></p></div>
</div>
</body></html>