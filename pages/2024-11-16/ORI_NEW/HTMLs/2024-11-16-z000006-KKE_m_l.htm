<html><body>
<div class='article'>
<div class='title'><h1>Οι δισεκατομμυριούχοι επέλεξαν Τραμπ - ΚΚΕ(μ-λ)</h1></div>
<hr/>
<div class='metadata'>
<meta property="author" content="ΚΚΕ(μ-λ)"/>
<meta property="categories" content="Αφιέρωμα: Εκλογή Τραμπ"/>
<meta property="description" content="Μια απλή αναζήτηση στο διαδίκτυο αποκαλύπτει δεκάδες ονόματα αμερικάνων δισεκατομμυριούχων που, με τον ένα ή τον άλλον τρόπο, στήριξαν τον Τραμπ στις προεδρικές εκλογές. Η βρετανική Guardian ανέφερε πως πάνω από 60 δισεκατομμυριούχοι ενίσχυσαν οικονομικά τον προεκλογικό αγώνα του."/>
<meta property="published_time" content="2024-11-16T99:99:99+08:00-z000006"/>
<meta property="tags" content="ps955"/>
<meta property="type" content="article"/>
<meta property="images" content="https://www.kkeml.gr/media/3omhcytr/τραμπ-3.jpg?anchor=center&mode=crop&width=900&rnd=133761323124030000"/>
Author: ΚΚΕ(μ-λ)
<br>
Categories: Αφιέρωμα: Εκλογή Τραμπ
<br>
Description: Μια απλή αναζήτηση στο διαδίκτυο αποκαλύπτει δεκάδες ονόματα αμερικάνων δισεκατομμυριούχων που, με τον ένα ή τον άλλον τρόπο, στήριξαν τον Τραμπ στις προεδρικές εκλογές. Η βρετανική Guardian ανέφερε πως πάνω από 60 δισεκατομμυριούχοι ενίσχυσαν οικονομικά τον προεκλογικό αγώνα του.
<br>
Published Time: 2024-11-16T99:99:99+08:00-z000006
<br>
Tags: ps955
<br>
Type: article
<br>
Images: <a href="https://www.kkeml.gr/media/3omhcytr/τραμπ-3.jpg?anchor=center&mode=crop&width=900&rnd=133761323124030000">000000.jpg?anchor=center&mode=crop&width=900&rnd=133761323124030000</a>
</div>
<div class='content'>
<div class="mt-4">
 <div style="width:100%">
  <p class="IMAGE_ARCHIVED">
   &lt;The image of this location is in the list above, but in order to protect the site's traffic costs, it cannot be displayed here, sorry.&gt;
  </p>
 </div>
</div>
<div class="mt-5 bigger-letters">
 <p>
  Μια απλή αναζήτηση στο διαδίκτυο αποκαλύπτει δεκάδες ονόματα αμερικάνων δισεκατομμυριούχων που, με τον ένα ή τον άλλον τρόπο, στήριξαν τον Τραμπ στις προεδρικές εκλογές. Η βρετανική Guardian ανέφερε πως πάνω από 60 δισεκατομμυριούχοι ενίσχυσαν οικονομικά τον προεκλογικό αγώνα του.
 </p>
 <p>
  Κορυφαία είναι, βέβαια, η περίπτωση του Ίλον Μάσκ, ο οποίος όχι μόνο είχε συχνή και αρκετά …θεατρική παρουσία στις προεκλογικές συγκεντρώσεις του Τραμπ, αλλά θα συμμετέχει και στη νέα κυβέρνηση ως επικεφαλής του νέου υπουργείου Κυβερνητικής Αποτελεσματικότητας, του οποίου το αντικείμενο θα είναι η δραστική μείωση της γραφειοκρατίας και ο «περιορισμός» του κράτους.
 </p>
 <p>
  Οι δισεκατομμυριούχοι του πετρελαίου παραδοσιακά στηρίζουν τους Ρεπουμπλικάνους, ωστόσο αυτό που φαίνεται να έκανε τη διαφορά σε αυτές τις εκλογές ήταν η στάση της Silicon Valley, δηλαδή των μεγαλοκεφαλαιούχων της υψηλής τεχνολογίας. Οι οποίοι, μάλιστα, λόγω της εμπλοκής τους με τα κοινωνικά δίκτυα, αλλά και τον παραδοσιακό τύπο, έπαιξαν σημαντικό ρόλο στην εκλογή Τραμπ.
 </p>
 <p>
  Για παράδειγμα, μεγάλη εντύπωση έκανε η κίνηση του ιδιοκτήτη της Amazon και της Ουάσινγκτον Ποστ Τζεφ Μπέζος, ο οποίος δεν στήριξε μεν ανοιχτά τον Τραμπ, όμως ούτε και την Χάρις… Για πρώτη φορά μετά από δεκαετίες, η εμβληματική εφημερίδα, η οποία ήταν σχεδόν σημαία των Δημοκρατικών, δεν τους υποστήριξε ανοιχτά, αλλά κράτησε ουδέτερη στάση, με αποτέλεσμα να χάσει περίπου το 10% των συνδρομητών της. Την ίδια στάση κράτησαν και οι Los Angeles Times, των οποίων ο ιδιοκτήτης Πάτρικ Σουν-Σιονγκ ακύρωσε την προγραμματισμένη υποστήριξή του στη Χάρις.
 </p>
 <p>
  Τον δρόμο της σιωπηλής υποστήριξης ακολούθησαν και οι Μαρκ Ζούκερμπεργκ της Meta (Facebook, Instagram) και ο Τιμ Κουκ της Apple. Ωστόσο, άλλα μεγάλα ονόματα της Silicon Valley υποστήριξαν ανοιχτά τον Τραμπ, όπως ο Λάρι Έλισον της Oracle και ο Ντέιβιντ Σακς.
 </p>
 <p>
  Ο Τραμπ είχε επίσης σημαντική απήχηση στον τομέα των κρυπτονομισμάτων, μετά τη δήλωσή του ότι σκοπεύει να κάνει τις ΗΠΑ «
  <em>
   την υπερδύναμη του bitcoin του κόσμου
  </em>
  ». Οπότε δεν προκαλεί έκπληξη το γεγονός ότι η τιμή του bitcoin τραβάει την ανηφόρα, σημειώνοντας το ένα ιστορικό υψηλό μετά το άλλο και πλησιάζοντας τα 90.000 δολάρια. Όπως επίσης και ότι υποστηρίχθηκε από τους αδελφούς Ουίνκλβος, ιδρυτών της πλατφόρμας ανταλλαγής κρυπτονομισμάτων Gemini.
 </p>
 <p>
  Μόλις οριστικοποιήθηκε το αποτέλεσμα των εκλογών, οι αγορές στράφηκαν προς αυτούς που πίστεψαν ότι θα έχουν καλύτερες προοπτικές με την εκλογή Τραμπ, με αποτέλεσμα ένα «ράλι» που απέφερε τεράστια κέρδη. Ίλον Μασκ, Λάρι Έλισον, Γουόρεν Μπάφετ, Τζεφ Μπέζος και Λάρι Πέιτζ κέρδισαν περίπου 53 δισ. δολάρια!
 </p>
 <p>
  Η πλειοψηφία της αφρόκρεμας του αμερικάνικου κεφαλαίου γύρισε την πλάτη στους Δημοκρατικούς, κάτι που, βέβαια, δεν σημαίνει ότι η άλλη πλευρά, που στις τάξεις της έχει τον Μπίλ Γκέιτς και τον Μάικλ Μπλούμπεργκ, είναι αδύναμη ή ότι σκοπεύει να παρατήσει τις αξιώσεις της για την πορεία συνολικά του αμερικάνικου ιμπεριαλισμού.
 </p>
 <p>
  Ο Τραμπ έχει τάξει πολλά στο μεγάλο κεφάλαιο, από το οποίο και ο ίδιος προέρχεται άλλωστε. Για παράδειγμα, το νέο υπουργείο του Μασκ έχει στόχο να διευκολύνει τις επιχειρήσεις, και να τις απαλλάξει από την …ενοχλητική παρουσία του κράτους. Αυτό θα σημαίνει φυσικά μαζικές απολύσεις δημοσίων υπαλλήλων.
 </p>
 <p>
  Η ακραία ταξική πολιτική του ενάντια σε εργαζόμενους και μετανάστες είναι ήδη διακηρυγμένη, όπως επίσης και η σκανδαλώδης φορολογική εύνοια προς το κεφάλαιο, με τη μείωση της φορολογίας των επιχειρήσεων από το 21% στο 15%.
 </p>
 <p>
  Επιπλέον, αυτοί οι ηγέτες και πρωτοπόροι της ιδιωτικής πρωτοβουλίας θα περιμένουν να ροκανίσουν ζεστό κρατικό χρήμα μέσω των τεράστιων συμβολαίων σε διάφορους τομείς (π.χ. στην υψηλή τεχνολογία και το διάστημα) που περιμένουν ως αντάλλαγμα.
 </p>
 <p>
  Τέλος, μάλλον έχει μια βάση αυτό που γράφεται ότι αρκετοί είναι αυτοί που δεν ήθελαν να βρεθούν απέναντι στον Τραμπ προεκλογικά, φοβούμενοι να μην μπουν στο στόχαστρό του και συμπεριληφθούν σε αυτούς που θα θέλει να «εκδικηθεί».
 </p>
 <p>
  Όλα αυτά έχουν, αναμφίβολα, σημασία και δεν μπορούν να προσπεραστούν. Όμως όταν μιλάμε για την πρώτη ιμπεριαλιστική υπερδύναμη στον κόσμο, που έχει στόχο να ηγεμονεύσει στον πλανήτη και για να το κάνει αυτό πρέπει να αντιμετωπίσει και να νικήσει κατά κράτος τους αντιπάλους της, δεν μπορούμε να μείνουμε μόνο στην οικονομική συνδιαλλαγή, όσο μεγάλη κι αν είναι.
 </p>
 <p>
  Όσο σαφής ήταν η επιλογή των αμερικάνων μεγαλοκεφαλαιούχων σε μια εμφυλιοπολεμική εκλογική μάχη, τόσο ασαφείς παραμένουν οι απαντήσεις που επιτακτικά αναζητούνται στα μεγάλα, επείγοντα και καθοριστικά ζητήματα που αντιμετωπίζει ο αμερικάνικος ιμπεριαλισμός. Ο Τραμπ είναι αυτός που μπορεί όχι μόνο να εκφράσει, αλλά και να υλοποιήσει την υπερδεξιά κατεύθυνση στο εσωτερικό της χώρας και απέναντι στον λαό, αλλά και να εκφράσει τον εθνικισμό της υπερδύναμης, το MAGA, με το οποίο θα επιχειρήσει να αντιμετωπίσει τους αντιπάλους της, τον αμερικάνικο λαό και τους λαούς όλου τους κόσμου.
 </p>
 <p>
  Τα αποτελέσματα, μένει να τα δούμε…
 </p>
</div>
</div>


<div class='source'><p>Source: <a href="https://www.kkeml.gr/ps973/oi-disekatommyrioyxoi-epeleksan-trump/">https://www.kkeml.gr/ps973/oi-disekatommyrioyxoi-epeleksan-trump/</a></p></div>
</div>
</body></html>