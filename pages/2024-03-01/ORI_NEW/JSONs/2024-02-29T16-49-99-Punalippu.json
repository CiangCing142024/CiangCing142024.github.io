{"published time": "2024-02-29T16-49-99", "images": ["https://aurorahki.noblogs.org/files/2024/02/1-%E2%80%93-kopio-768x960.png"], "content": "<div class=\"entry-content\">\n <p>\n  Jaamme oheisen kutsun, jonka\n  <a href=\"https://aurorahki.noblogs.org/naistenpaivan-mielenosoitus-womens-day-demonstration/\">\n   on aiemmin julkaissut\n  </a>\n  \u201cAurora Helsinki\u201d. Muistakaa my\u00f6s\n  <a href=\"https://punalippu.noblogs.org/post/2024/02/26/tre-mielenosoitus-kansainvalisena-naistenpaivana/\">\n   mielenosoitus Tampereella\n  </a>\n  .\n </p>\n <p>\n  <img class=\"alignnone size-full\" decoding=\"async\" height=\"960\" src=\"https://aurorahki.noblogs.org/files/2024/02/1-%E2%80%93-kopio-768x960.png\" srcset=\"https://aurorahki.noblogs.org/files/2024/02/1-%E2%80%93-kopio-768x960.png\" width=\"768\"/>\n </p>\n <p>\n  <span id=\"more-4943\">\n  </span>\n </p>\n <p>\n  PERJANTAI 8.3 KLO 17:00, SENAATINTORI\n </p>\n <p>\n  Lakko-oikeuden rajoittaminen, vientivetoinen ty\u00f6markkinamalli ja osa-aikat\u00f6iden hankaloittaminen \u2013 Petteri Orpon johtaman hallituksen kurjistamispolitiikka kohdistuu voimakkaasti naisiin ja naisvaltaisiin aloihin. Hallituksen kaavailema vientivetoisen palkkamallin tavoitteena on muuttaa lains\u00e4\u00e4d\u00e4nt\u00f6\u00e4 siten, ett\u00e4 vientialojen palkankorotusten prosentuaalinen taso asettaisi katon muiden alojen palkankorotuksille. Uudistus tulee toteutuessaan j\u00e4tt\u00e4m\u00e4\u00e4n hoitajat sek\u00e4 monet muut alipalkatut naisvaltaiset alat ikuiseen palkkakuoppaan. Vaadimme loppua kaikille vientivetoista ty\u00f6markkinamallia ja lakko-oikeuden rajoittamista koskeville suunnitelmille sek\u00e4 huomattavaa taloudellista panostusta uusintavan ty\u00f6n aloille.\n </p>\n <p>\n  Elint\u00e4rkeiden tukipalveluiden ja sosiaaliturvan leikkaukset tekev\u00e4t yhdest\u00e4 Euroopan naisille vaarallisimmista maista entist\u00e4 turvattomamman.\u00a0Joka kolmas Suomessa asuva nainen on kokenut parisuhteessa fyysista\u0308 va\u0308kivaltaa, fyysisen va\u0308kivallan uhkaa tai seksuaaliva\u0308kivaltaa ja joka toinen nainen on kokenut parisuhteessa henkist\u00e4 v\u00e4kivaltaa.\u00a0Kansainv\u00e4liset ihmisoikeuselimet ovat toistuvasti arvostelleet Suomea siit\u00e4, ettei naisiin kohdistuvaa v\u00e4kivaltaa ole torjuttu riitt\u00e4v\u00e4n tehokkaasti. Vaadimme lis\u00e4rahoitusta kattavan turvakotiverkoston luomiseen sek\u00e4 l\u00e4hisuhdev\u00e4kivaltaa kokeneiden matalan kynnyksen tukipalveluihin, jotka ovat t\u00e4ll\u00e4 hetkell\u00e4 painottuneet rahoituksen niukkuuden takia vahvasti kolmannelle sektorille.\n </p>\n <p>\n  Hallitus jatkaa my\u00f6s palestiinalaisten kansanmurhaa parhaillaan toteuttavan Israelin sek\u00e4 kurdeja sortavan Turkin tukemista. Gazassa k\u00e4ynniss\u00e4 oleva kansanmurha vaikuttaa erityisesti alueella el\u00e4m\u00e4st\u00e4\u00e4n kamppaileviin naisiin, jotka joutuvat kohtaamaan pommitusten ja summittaisten teloitusten lis\u00e4ksi seksuaalista v\u00e4kivaltaa t\u00e4ysin elinkelvottomissa olosuhteissa, joissa heid\u00e4n on mahdotonta p\u00e4\u00e4st\u00e4 k\u00e4siksi normaaleihin kuukautis- ja hygieniatarvikkeisiin. Samaan aikaan Rojavassa k\u00e4ynniss\u00e4 olevan feministisen vallankumouksen kimppuun siviilikohteita pommittamalla k\u00e4ynyt Turkki saa jatkaa toimintaansa sen NATO-kumppaneiden seuratessa vierest\u00e4. Suomen hallitus pysyy hiljaa kummassakin tapauksessa, my\u00f6t\u00e4illen enemmin kauppakumppaneitaan, joilta se ostaa ja joille se myy aseita ja puolustustarvikkeita. Me vaadimme n\u00e4iden kauppojen keskeytt\u00e4mist\u00e4 sek\u00e4 sotatoimien v\u00e4lit\u00f6nt\u00e4 lopettamista.\n </p>\n <p>\n  Kokoonnumme Senaatintorille kello 17:00 ja l\u00e4hdemme kulkemaan kello 17:30 Aleksanterinkadun ja Mannerheimintien l\u00e4pi Narinkkatorille.\n </p>\n <p>\n  Mielenosoituksen j\u00e4rjest\u00e4v\u00e4t Aurora Helsinki, Helsingin vasemmistonuoret, Kurdien demokraattinen yhteis\u00f6keskus NCDK ja RiseUp4Rojava Finland.\n </p>\n <p>\n  Aurora Helsinki ja Varisverkosto j\u00e4rjest\u00e4v\u00e4t mielenosoituksen j\u00e4lkeen kello 20:00 alkaen Lepakkomiehess\u00e4\n  <a href=\"https://aurorahki.noblogs.org/naistenpaivan-tukikeikka-naisten-linjalle/\">\n   naistenp\u00e4iv\u00e4n konsertin\n  </a>\n  , jonka tuotot ohjataan l\u00e4hisuhdev\u00e4kivallan uhreja tukevalle Naisten linjalle.\n </p>\n</div>\n", "source": "https://punalippu.noblogs.org/post/2024/02/29/hki-mielenosoitus-kansainvalisena-naistenpaivana/", "title": "HKI: Mielenosoitus kansainv\u00e4lisen\u00e4 naistenp\u00e4iv\u00e4n\u00e4", "author": ["lipunkantaja"], "categories": ["Yleinen"]}