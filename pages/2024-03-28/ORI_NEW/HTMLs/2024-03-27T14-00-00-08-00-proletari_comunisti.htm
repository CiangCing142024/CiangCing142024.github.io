<html><body>
<div class='article'>
<div class='title'><h1>pc 27 marzo - In Italia stanno sbarcando molti mezzi militari americani -  denuncia dei portuali del Collettivo Autonomo dei Lavoratori Portuali (CALP) di Genova</h1></div>
<hr/>
<div class='metadata'>
<meta property="author" content="maoist"/>
<meta property="description" content="Il  Collettivo Autonomo dei Lavoratori Portuali (CALP) di Genova  ha denunciato un nuovo  sbarco di mezzi militari nel porto ligure ,  arriv..."/>
<meta property="published_time" content="2024-03-27T14:00:00+08:00"/>
<meta property="images" content=""/>
Author: maoist
<br>
Description: Il  Collettivo Autonomo dei Lavoratori Portuali (CALP) di Genova  ha denunciato un nuovo  sbarco di mezzi militari nel porto ligure ,  arriv...
<br>
Published Time: 2024-03-27T14:00:00+08:00
<br>
Images: 
</div>
<div class='content'>
<div class="post-body entry-content" id="post-body-4860161666519332101" itemprop="description articleBody">
 <br/>
 <div class="body_content__9qk6V">
  <p>
   Il
   <strong>
    Collettivo Autonomo dei Lavoratori Portuali (CALP) di Genova
   </strong>
   ha denunciato un nuovo
   <strong>
    sbarco di mezzi militari nel porto ligure
   </strong>
   ,
 arrivati a bordo di una delle navi della compagnia saudita Bahri (le 
“navi delle armi”) e diretti a Camp Darby. Secondo The Weapon WATCH, 
l’Osservatorio sulle armi nei porti europei e mediterranei, “
   <strong>
    <em>
     è la prima volta che questi arsenali galleggianti portano armi nel nostro Paese
    </em>
   </strong>
   ”,
 in quanto di solito si è sempre trattato di soste prima di ripartire 
per altri Paesi. Camp Darby, situato nella pineta tra Pisa e Livorno, è “
   <strong>
    <em>
     il più grande deposito di materiale bellico al di fuori degli Stati Uniti
    </em>
   </strong>
   ”
 e il passaggio della nave Bahri Abha, che consegna armi agli USA su 
territorio italiano, segna in maniera chiara “un altro passo della
   <strong>
    militarizzazione globale
   </strong>
   ”.
   <span>
   </span>
  </p>
  <a name="more">
  </a>
  <p>
  </p>
  <p>
   Le attività delle navi della compagnia Bahri sono attentamente monitorate dal CALP, che in diverse occasioni ha lanciato
   <strong>
    mobilitazioni per bloccare i varchi portuali
   </strong>
   e impedire che queste potessero ripartire (come
   <a href="https://www.osservatoriorepressione.info/genova-centinaia-bloccano-porto-linvio-armi-israele/">
    accaduto lo scorso novembre
   </a>
   con
 una nave diretta verso Israele). Secondo l’Osservatorio, quelli 
sbarcati a Genova sono con tutta probabilità Oshkosh L-ATV, veicoli 
tattici leggeri dell’esercito americano. “
   <em>
    L’impiego anche della flotta Bahri, sotto bandiera saudita, nella logistica militare USA
   </em>
   –
   <a href="https://www.facebook.com/TombolaCarlo/posts/pfbid0BiJCM9Gt7Rbe6RceQeb3FPjcP8VHjWuzEmL2ZyBJuLj7KxWoD76n2XEGwFAiK1vjl" rel="noreferrer noopener" target="_blank">
    scrive
   </a>
   l’
   <a href="https://www.facebook.com/TombolaCarlo?__cft__[0]=AZVhvMrMQoFS7t0hNePZ66YUtZe9eOBydY-afpYhkPA9ZKMV63R7LcbwNtlnWfBtea4ubVSXURWx7B_nD_isk19INPSjvnVER0MnajfxFbrxuMo9QhPRNuXq5oJuiGxfZzy7Y7gxk6hxWY801iUxGDks&amp;__tn__=-UC%2CP-R">
    <strong>
     Osservatorio sulle armi nei porti europei e mediterranei
    </strong>
   </a>
   <strong>
   </strong>
   –
   <em>
    sancisce che l’alleanza di interessi tra gli Stati Uniti e la monarchia di Riyad è ormai
    <strong>
     un’alleanza militare attiva
    </strong>
    ,
 non più una mera fornitura di materiale per la difesa, il che si 
constata anche nel Mar Rosso occupato dalle cannoniere occidentali in 
funzione anti-houthi
   </em>
   ”. Camp Darby riveste un’importanza centrale 
per gli Stati Uniti, essendo stata di supporto per tutte le principali 
guerre condotte dagli USA, in particolare nei Balcani e in Medio 
Oriente, negli ultimi decenni.
  </p>
  <p>
   Camp Darby è la base militare che
   <a href="https://www.lindipendente.online/2022/05/22/truppe-armi-e-basi-americane-in-italia-una-mappa-difficile-da-ricostruire/" rel="noreferrer noopener" target="_blank">
    da il via
   </a>
   alla
   <strong>
    presenza permanente degli Stati Uniti
   </strong>
   sul
 territorio italiano, nel 1951. La sua esistenza è il frutto di un 
accordo bilaterale di collaborazione militare che prevedeva l’aiuto 
statunitense per ricostruire il sistema di comunicazione italiano in 
cambio di un grande pezzo di terreno, tra Pisa e Livorno, dove sarebbe 
sorta proprio questa base. Si tratta di
   <strong>
    una delle più grandi basi degli Stati Uniti
   </strong>
   in
 Europa, con circa 30 unità tra aviazione ed esercito. L’839esimo 
Battaglione Trasporti e il Battaglione Attrezzature da Combattimento 
costituiscono la maggior parte dell’infrastruttura di base, supportando e
 controllando molte delle operazioni quotidiane dell’installazione. 
L’839esimo, sotto il controllo del Military Traffic Management Command, 
ha il compito di gestire tutti i porti marittimi di supporto degli Stati
 Uniti nel teatro Mediterraneo. Il Combat Equipment Battalion ha la 
missione di supporto nel mantenere, immagazzinare e riparare tutti i 
veicoli militari. Camp Darby è
   <strong>
    il più grande deposito di munizioni statunitensi
   </strong>
   al
 di fuori degli Stati Uniti, ospitando circa 125 bunker che 
immagazzinano svariati tipi di munizioni per i comandi dell’esercito e 
dell’aeronautica degli Stati Uniti in Europa. Inoltre, Camp Darby è il 
quartier generale dell’
   <strong>
    Army Material Command Europe
   </strong>
   . La
 base ospita circa 2.000 persone tra personale non militare e le loro 
famiglie, mentre sono circa 350 i militari presenti, tra soldati e 
aviatori.
  </p>
  <p>
   “
   <em>
    L’economia di guerra si muove intorno a noi in modo implacabile
   </em>
   ”
   <a href="https://www.facebook.com/CalpGe/posts/pfbid0333ATPSuzCqDnPzcUbzEfpihwXtWqnfvP9j7oEghHouqALDe8UCKNVtzuHSKYo81Ul" rel="noreferrer noopener" target="_blank">
    denuncia
   </a>
   il CALP, che invita a “
   <em>
    non sottovalutare i dettagli
   </em>
   ” e preannuncia una nuova mobilitazione.
  </p>
 </div>
 <div style="clear: both;">
 </div>
</div>
</div>


<div class='source'><p>Source: <a href="https://proletaricomunisti.blogspot.com/2024/03/pc-27-marzo-in-italia-stanno-sbarcando.html">https://proletaricomunisti.blogspot.com/2024/03/pc-27-marzo-in-italia-stanno-sbarcando.html</a></p></div>
</div>
</body></html>