{"title": "pc 27 marzo - In Italia stanno sbarcando molti mezzi militari americani -  denuncia dei portuali del Collettivo Autonomo dei Lavoratori Portuali (CALP) di Genova", "published time": "2024-03-27T14:00:00+08:00", "images": [], "content": "<div class=\"post-body entry-content\" id=\"post-body-4860161666519332101\" itemprop=\"description articleBody\">\n <br/>\n <div class=\"body_content__9qk6V\">\n  <p>\n   Il\n   <strong>\n    Collettivo Autonomo dei Lavoratori Portuali (CALP) di Genova\n   </strong>\n   ha denunciato un nuovo\n   <strong>\n    sbarco di mezzi militari nel porto ligure\n   </strong>\n   ,\n arrivati a bordo di una delle navi della compagnia saudita Bahri (le \n\u201cnavi delle armi\u201d) e diretti a Camp Darby. Secondo The Weapon WATCH, \nl\u2019Osservatorio sulle armi nei porti europei e mediterranei, \u201c\n   <strong>\n    <em>\n     \u00e8 la prima volta che questi arsenali galleggianti portano armi nel nostro Paese\n    </em>\n   </strong>\n   \u201d,\n in quanto di solito si \u00e8 sempre trattato di soste prima di ripartire \nper altri Paesi. Camp Darby, situato nella pineta tra Pisa e Livorno, \u00e8 \u201c\n   <strong>\n    <em>\n     il pi\u00f9 grande deposito di materiale bellico al di fuori degli Stati Uniti\n    </em>\n   </strong>\n   \u201d\n e il passaggio della nave Bahri Abha, che consegna armi agli USA su \nterritorio italiano, segna in maniera chiara \u201cun altro passo della\n   <strong>\n    militarizzazione globale\n   </strong>\n   \u201d.\n   <span>\n   </span>\n  </p>\n  <a name=\"more\">\n  </a>\n  <p>\n  </p>\n  <p>\n   Le attivit\u00e0 delle navi della compagnia Bahri sono attentamente monitorate dal CALP, che in diverse occasioni ha lanciato\n   <strong>\n    mobilitazioni per bloccare i varchi portuali\n   </strong>\n   e impedire che queste potessero ripartire (come\n   <a href=\"https://www.osservatoriorepressione.info/genova-centinaia-bloccano-porto-linvio-armi-israele/\">\n    accaduto lo scorso novembre\n   </a>\n   con\n una nave diretta verso Israele). Secondo l\u2019Osservatorio, quelli \nsbarcati a Genova sono con tutta probabilit\u00e0 Oshkosh L-ATV, veicoli \ntattici leggeri dell\u2019esercito americano. \u201c\n   <em>\n    L\u2019impiego anche della flotta Bahri, sotto bandiera saudita, nella logistica militare USA\n   </em>\n   \u2013\n   <a href=\"https://www.facebook.com/TombolaCarlo/posts/pfbid0BiJCM9Gt7Rbe6RceQeb3FPjcP8VHjWuzEmL2ZyBJuLj7KxWoD76n2XEGwFAiK1vjl\" rel=\"noreferrer noopener\" target=\"_blank\">\n    scrive\n   </a>\n   l\u2019\n   <a href=\"https://www.facebook.com/TombolaCarlo?__cft__[0]=AZVhvMrMQoFS7t0hNePZ66YUtZe9eOBydY-afpYhkPA9ZKMV63R7LcbwNtlnWfBtea4ubVSXURWx7B_nD_isk19INPSjvnVER0MnajfxFbrxuMo9QhPRNuXq5oJuiGxfZzy7Y7gxk6hxWY801iUxGDks&amp;__tn__=-UC%2CP-R\">\n    <strong>\n     Osservatorio sulle armi nei porti europei e mediterranei\n    </strong>\n   </a>\n   <strong>\n   </strong>\n   \u2013\n   <em>\n    sancisce che l\u2019alleanza di interessi tra gli Stati Uniti e la monarchia di Riyad \u00e8 ormai\n    <strong>\n     un\u2019alleanza militare attiva\n    </strong>\n    ,\n non pi\u00f9 una mera fornitura di materiale per la difesa, il che si \nconstata anche nel Mar Rosso occupato dalle cannoniere occidentali in \nfunzione anti-houthi\n   </em>\n   \u201d. Camp Darby riveste un\u2019importanza centrale \nper gli Stati Uniti, essendo stata di supporto per tutte le principali \nguerre condotte dagli USA, in particolare nei Balcani e in Medio \nOriente, negli ultimi decenni.\n  </p>\n  <p>\n   Camp Darby \u00e8 la base militare che\n   <a href=\"https://www.lindipendente.online/2022/05/22/truppe-armi-e-basi-americane-in-italia-una-mappa-difficile-da-ricostruire/\" rel=\"noreferrer noopener\" target=\"_blank\">\n    da il via\n   </a>\n   alla\n   <strong>\n    presenza permanente degli Stati Uniti\n   </strong>\n   sul\n territorio italiano, nel 1951. La sua esistenza \u00e8 il frutto di un \naccordo bilaterale di collaborazione militare che prevedeva l\u2019aiuto \nstatunitense per ricostruire il sistema di comunicazione italiano in \ncambio di un grande pezzo di terreno, tra Pisa e Livorno, dove sarebbe \nsorta proprio questa base. Si tratta di\n   <strong>\n    una delle pi\u00f9 grandi basi degli Stati Uniti\n   </strong>\n   in\n Europa, con circa 30 unit\u00e0 tra aviazione ed esercito. L\u2019839esimo \nBattaglione Trasporti e il Battaglione Attrezzature da Combattimento \ncostituiscono la maggior parte dell\u2019infrastruttura di base, supportando e\n controllando molte delle operazioni quotidiane dell\u2019installazione. \nL\u2019839esimo, sotto il controllo del Military Traffic Management Command, \nha il compito di gestire tutti i porti marittimi di supporto degli Stati\n Uniti nel teatro Mediterraneo. Il Combat Equipment Battalion ha la \nmissione di supporto nel mantenere, immagazzinare e riparare tutti i \nveicoli militari. Camp Darby \u00e8\n   <strong>\n    il pi\u00f9 grande deposito di munizioni statunitensi\n   </strong>\n   al\n di fuori degli Stati Uniti, ospitando circa 125 bunker che \nimmagazzinano svariati tipi di munizioni per i comandi dell\u2019esercito e \ndell\u2019aeronautica degli Stati Uniti in Europa. Inoltre, Camp Darby \u00e8 il \nquartier generale dell\u2019\n   <strong>\n    Army Material Command Europe\n   </strong>\n   . La\n base ospita circa 2.000 persone tra personale non militare e le loro \nfamiglie, mentre sono circa 350 i militari presenti, tra soldati e \naviatori.\n  </p>\n  <p>\n   \u201c\n   <em>\n    L\u2019economia di guerra si muove intorno a noi in modo implacabile\n   </em>\n   \u201d\n   <a href=\"https://www.facebook.com/CalpGe/posts/pfbid0333ATPSuzCqDnPzcUbzEfpihwXtWqnfvP9j7oEghHouqALDe8UCKNVtzuHSKYo81Ul\" rel=\"noreferrer noopener\" target=\"_blank\">\n    denuncia\n   </a>\n   il CALP, che invita a \u201c\n   <em>\n    non sottovalutare i dettagli\n   </em>\n   \u201d e preannuncia una nuova mobilitazione.\n  </p>\n </div>\n <div style=\"clear: both;\">\n </div>\n</div>", "pdf_content": "", "pdf_links": [], "description": "Il\u00a0 Collettivo Autonomo dei Lavoratori Portuali (CALP) di Genova \u00a0ha denunciato un nuovo\u00a0 sbarco di mezzi militari nel porto ligure ,  arriv...", "author": ["maoist"], "source": "https://proletaricomunisti.blogspot.com/2024/03/pc-27-marzo-in-italia-stanno-sbarcando.html", "source_name": "proletari comunisti"}