<html><body>
<div class='article'>
<div class='title'><h1>pc 28 marzo - La guerra all’università e l’università della guerra. Un documento del Collettivo Universitario di Venezia Li.S.C.</h1></div>
<hr/>
<div class='metadata'>
<meta property="author" content="baronerosso"/>
<meta property="description" content="La reazione di questo governo di fronte alla legittima espressione di dissenso da parte di studenti e studentesse universitarie nei confront..."/>
<meta property="published_time" content="2024-03-28T17:35:00+08:00"/>
<meta property="images" content="https://blogger.googleusercontent.com/img/b/R29vZ2xl/AVvXsEjXLJ_0o8BavIWWmzGtlRrdZPWX5xLdRW1lhhWlEBiu7AUNc9CB-TF7fprsAXuDLw9OkEsDedVircWUEoFvK_h079DC0G98Re-PJZvQrQk0gsSXMEoIs4FcFKvMEj7T4lnxinCyxg3Y1NbFRhbyXLS9hGH7PrS8T6SM4YADRI_uBPFHOrpwUwmXRlKzySzN/s360/Lisc_Articolo_Guerra.jpg"/>
Author: baronerosso
<br>
Description: La reazione di questo governo di fronte alla legittima espressione di dissenso da parte di studenti e studentesse universitarie nei confront...
<br>
Published Time: 2024-03-28T17:35:00+08:00
<br>
Images: <a href="https://blogger.googleusercontent.com/img/b/R29vZ2xl/AVvXsEjXLJ_0o8BavIWWmzGtlRrdZPWX5xLdRW1lhhWlEBiu7AUNc9CB-TF7fprsAXuDLw9OkEsDedVircWUEoFvK_h079DC0G98Re-PJZvQrQk0gsSXMEoIs4FcFKvMEj7T4lnxinCyxg3Y1NbFRhbyXLS9hGH7PrS8T6SM4YADRI_uBPFHOrpwUwmXRlKzySzN/s360/Lisc_Articolo_Guerra.jpg">000000.jpg</a>
</div>
<div class='content'>
<div class="post-body entry-content" id="post-body-7983408996604483756" itemprop="description articleBody">
 <p>
  <a href="https://blogger.googleusercontent.com/img/b/R29vZ2xl/AVvXsEjXLJ_0o8BavIWWmzGtlRrdZPWX5xLdRW1lhhWlEBiu7AUNc9CB-TF7fprsAXuDLw9OkEsDedVircWUEoFvK_h079DC0G98Re-PJZvQrQk0gsSXMEoIs4FcFKvMEj7T4lnxinCyxg3Y1NbFRhbyXLS9hGH7PrS8T6SM4YADRI_uBPFHOrpwUwmXRlKzySzN/s360/Lisc_Articolo_Guerra.jpg" style="clear: left; display: inline !important; float: left; margin-bottom: 1em; margin-right: 1em; text-align: center;">
   <img border="0" data-original-height="270" data-original-width="360" height="240" src="https://blogger.googleusercontent.com/img/b/R29vZ2xl/AVvXsEjXLJ_0o8BavIWWmzGtlRrdZPWX5xLdRW1lhhWlEBiu7AUNc9CB-TF7fprsAXuDLw9OkEsDedVircWUEoFvK_h079DC0G98Re-PJZvQrQk0gsSXMEoIs4FcFKvMEj7T4lnxinCyxg3Y1NbFRhbyXLS9hGH7PrS8T6SM4YADRI_uBPFHOrpwUwmXRlKzySzN/s360/Lisc_Articolo_Guerra.jpg" srcset="https://blogger.googleusercontent.com/img/b/R29vZ2xl/AVvXsEjXLJ_0o8BavIWWmzGtlRrdZPWX5xLdRW1lhhWlEBiu7AUNc9CB-TF7fprsAXuDLw9OkEsDedVircWUEoFvK_h079DC0G98Re-PJZvQrQk0gsSXMEoIs4FcFKvMEj7T4lnxinCyxg3Y1NbFRhbyXLS9hGH7PrS8T6SM4YADRI_uBPFHOrpwUwmXRlKzySzN/s360/Lisc_Articolo_Guerra.jpg" width="320"/>
  </a>
  La reazione di questo governo di fronte alla legittima espressione di
dissenso da parte di studenti e studentesse universitarie nei
confronti di uno stato che sta attualmente perpetrando un genocidio
in Palestina, dimostra in modo sempre più inequivocabile la sua
natura fascista, ben oltre la retorica, che mira a reprimere
qualsiasi tipo di dissenso che minacci suoi interessi economici e
geopolitici.
 </p>
 <p align="justify">
  Le contestazioni studentesche di queste settimane
vengono infatti narrate come “anticamera del terrorismo in Italia”,
fino a supporre delle quantomeno fantasiose “infiltrazioni delle
Brigate Rosse all’interno delle università”. Questo va a
legittimare la repressione militarizzata messa in atto nei confronti
delle proteste all’interno delle università, luoghi del sapere che
abdicano al loro ruolo critico nei confronti di ciò che sta
accadendo, e di tutela di studentesse e studenti. Da Napoli a
Bologna, da Pisa a Venezia e Torino, in uno spazio che per natura
dovrebbe essere il primo a consentire e incentivare l’espressione
di opinioni e letture critiche della realtà che ci circonda, le
proteste studentesche hanno dovuto fronteggiare i manganelli come
risposta al dissenso, che cercava invece un dialogo.
 </p>
 <p align="justify">
  Di esempio è quanto accaduto all’università
Federico II di Napoli quando, a seguito delle proteste per la
  <span>
  </span>
 </p>
 <a name="more">
 </a>
 presenza del direttore del quotidiano “La Repubblica” Maurizio
Molinari, in quanto complice del massacro, il Ministro
dell’Agricoltura Lollobrigida ha fantasiosamente sostenuto che le
contestazioni fossero paragonabili al climax politico che ha portato
all’uccisione di Aldo Moro e definendole terroristiche, con un
grande sforzo d’immaginazione. Questo smisurato allarmismo dipinge
un’immagine chiara: l’immagine di un governo che, paradossalmente
indossando la maschera del difensore della democrazia, si dimostra
terrorizzato dal dissenso, specialmente giovanile e soprattutto
quando riguardante il genocidio in atto in Palestina.
 <p>
 </p>
 <p align="justify">
  Sulla base di questi pretesti fallaci, il ministro
Piantedosi non ha esitato a elaborare un vergognoso piano di accessi
“limitati e controllati” agli atenei, che di fatto prevederebbe
come standard la presenza di forze dell’ordine agli ingressi delle
aule dove si tengono convegni ed appuntamenti, con l’esplicita
finalità di reprimere qualsivoglia contestazione. Posto che le
accuse di terrorismo, che questo governo lancia con una leggerezza
sconcertante, dovrebbero rimanere in tasca a chi si rende complice
del genocidio perpetrato da Israele, la pretestuosità di questi
insensati paragoni che Lollobrigida azzarda è chiara, e mal
dissimula l’ennesimo tentativo di imporre un giro di vite
securitario e poliziesco che soffochi il dissenso, blindando uno dei
luoghi più ricchi di stimoli critici.
  <span>
  </span>
 </p>
 <p align="justify">
  Le università, in questo panorama politico che
sempre più angosciosamente assume connotati apertamente fascisti,
prestano il fianco al progressivo inasprimento della brutalità
poliziesca e della repressione del dissenso. Anche dove vengono
raggiunte vittorie, come è avvenuto a Torino con il ritiro
dell’Università dal bando Maeci di collaborazione Italia-Israele,
fioccano le polemiche, anche da parte di professori, contro la
governance e gli studenti, accusati di essere antisemiti e portatori
di odio.
 </p>
 <p align="justify">
  A Venezia, l’Università Ca’ Foscari dimostra
un atteggiamento connivente, quando non direttamente complice, circa
la militarizzazione dei suoi spazi e la propaganda guerrafondaia
propinata ai suoi studenti, quando “vanta” una Rettrice facente
parte di Med.or
  <a href="https://d.docs.live.net/cbe6c5739ebfb86c/Documenti/LA%20GUERRA%20ALL%E2%80%99UNIVERSIT%C3%80%20E%20L%E2%80%99UNIVERSIT%C3%80%20DELLA%20GUERRA.docx#_ftn1">
   <sup>
    [1]
   </sup>
  </a>
  e una Summer School in collaborazione con la marina militare, la cui
ingerenza nei nostri luoghi universitari è da tempo riprovevolmente
accettata di buon grado dalle varie amministrazioni che si sono
succedute. Ingerenza che è già stata contestata dal collettivo
Li.s.c. nel 2018, con l’interruzione di una raccapricciante lectio
magistralis dell’ammiraglio Giacomin, tenutasi dentro uno dei
luoghi che tutto dovrebbero fare fuorché promuovere la guerra.
Inoltre, il mese scorso, abbiamo avuto modo di ricevere un assaggio
di quello che questo governo ha in serbo durante l’inaugurazione
dell’anno accademico, alla presenza della Rettrice e della Ministra
dell’Università Bernini, quando davanti ad una richiesta di
dialogo in merito alle numerose problematiche a cui fanno fronte
studentesse e studenti, la risposta è stata un ingente schieramento
di celere. La Rettrice Lippiello sarà anche parte della task force
anti-proteste composta da altri due rettori e voluta dalla Ministra
Bernini, volta a reprimere le contestazioni, con il pretesto del
mantenimento dell’ordine.
 </p>
 <p align="justify">
  Ci rifiutiamo di subire questa progressiva
militarizzazione in silenzio, non lasceremo che la violenza istigata
da un governo spaventato dal dissenso soffochi le nostre voci e le
nostre rivendicazioni, che chiedono la fine di un genocidio. Lo
abbiamo già fatto e lo rifaremo finché sarà necessario: ci
prenderemo ogni spazio e lo faremo con ogni mezzo necessario, questo
genocidio va fermato ora!
 </p>
 <p align="justify">
  <a href="https://d.docs.live.net/cbe6c5739ebfb86c/Documenti/LA%20GUERRA%20ALL%E2%80%99UNIVERSIT%C3%80%20E%20L%E2%80%99UNIVERSIT%C3%80%20DELLA%20GUERRA.docx#_ftnref1">
   <sup>
    [1]
   </sup>
  </a>
  Fondazione di Leonardo S.p.A, azienda pubblica italiana che vende
armi e servizi di intelligence all’esercito israeliano.
 </p>
 <p>
  <style type="text/css">
   p { line-height: 115%; margin-bottom: 0.25cm; background: transparent }a:link { color: #000080; text-decoration: underline }
  </style>
 </p>
 <div style="clear: both;">
 </div>
</div>
</div>


<div class='source'><p>Source: <a href="https://proletaricomunisti.blogspot.com/2024/03/28-marzo-la-guerra-alluniversita-e.html">https://proletaricomunisti.blogspot.com/2024/03/28-marzo-la-guerra-alluniversita-e.html</a></p></div>
</div>
</body></html>