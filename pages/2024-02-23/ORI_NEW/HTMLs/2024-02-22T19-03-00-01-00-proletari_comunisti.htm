<html><body>
<div class='article'>
<div class='title'><h1>pc 22 febbraio - Formazione operaia  - Come lottare contro il predominio dell'ideologia borghese  - 'Che Fare?' di Lenin</h1></div>
<hr/>
<div class='metadata'>
<meta property="author" content="fannyhill"/>
<meta property="description" content="E' difficile in tempi come i nostri, nel nostro paese in cui l'ideologia borghese domina sempre più nel movimento operaio; e in diverse form..."/>
<meta property="published_time" content="2024-02-22T19-03-00-01-00"/>
<meta property="images" content="https://blogger.googleusercontent.com/img/b/R29vZ2xl/AVvXsEjj4mRVvpYMjM9mJO49MXAh9W_TlaZGAY-3B5y1T_b0IFzkT-FyPu517YW8ZxFkI2jDY21tDztMeA6g1uWh5KthMLVBX-AFYHTJ-Qqd8A0s3Y_RV1skNXx83dVbHmk3-2qOweS8Ahcy259ocGX0XRzBVjrYRus2sjju4u0e5aFJ07niz9Zs1j3Xk0U6GatJ/w400-h233/download.jpg"/>
Author: fannyhill
<br>
Description: E' difficile in tempi come i nostri, nel nostro paese in cui l'ideologia borghese domina sempre più nel movimento operaio; e in diverse form...
<br>
Published Time: 2024-02-22T19-03-00-01-00
<br>
Images: <a href="https://blogger.googleusercontent.com/img/b/R29vZ2xl/AVvXsEjj4mRVvpYMjM9mJO49MXAh9W_TlaZGAY-3B5y1T_b0IFzkT-FyPu517YW8ZxFkI2jDY21tDztMeA6g1uWh5KthMLVBX-AFYHTJ-Qqd8A0s3Y_RV1skNXx83dVbHmk3-2qOweS8Ahcy259ocGX0XRzBVjrYRus2sjju4u0e5aFJ07niz9Zs1j3Xk0U6GatJ/w400-h233/download.jpg">000000.jpg</a>
</div>
<div class='content'>
<div class="post-body entry-content" id="post-body-4424854087599938674" itemprop="description articleBody">
 <p>
 </p>
 <div class="separator" style="clear: both; text-align: center;">
  <a href="https://blogger.googleusercontent.com/img/b/R29vZ2xl/AVvXsEjj4mRVvpYMjM9mJO49MXAh9W_TlaZGAY-3B5y1T_b0IFzkT-FyPu517YW8ZxFkI2jDY21tDztMeA6g1uWh5KthMLVBX-AFYHTJ-Qqd8A0s3Y_RV1skNXx83dVbHmk3-2qOweS8Ahcy259ocGX0XRzBVjrYRus2sjju4u0e5aFJ07niz9Zs1j3Xk0U6GatJ/s294/download.jpg" imageanchor="1" style="margin-left: 1em; margin-right: 1em;">
   <img border="0" data-original-height="171" data-original-width="294" height="233" src="https://blogger.googleusercontent.com/img/b/R29vZ2xl/AVvXsEjj4mRVvpYMjM9mJO49MXAh9W_TlaZGAY-3B5y1T_b0IFzkT-FyPu517YW8ZxFkI2jDY21tDztMeA6g1uWh5KthMLVBX-AFYHTJ-Qqd8A0s3Y_RV1skNXx83dVbHmk3-2qOweS8Ahcy259ocGX0XRzBVjrYRus2sjju4u0e5aFJ07niz9Zs1j3Xk0U6GatJ/w400-h233/download.jpg" srcset="https://blogger.googleusercontent.com/img/b/R29vZ2xl/AVvXsEjj4mRVvpYMjM9mJO49MXAh9W_TlaZGAY-3B5y1T_b0IFzkT-FyPu517YW8ZxFkI2jDY21tDztMeA6g1uWh5KthMLVBX-AFYHTJ-Qqd8A0s3Y_RV1skNXx83dVbHmk3-2qOweS8Ahcy259ocGX0XRzBVjrYRus2sjju4u0e5aFJ07niz9Zs1j3Xk0U6GatJ/w400-h233/download.jpg" width="400"/>
  </a>
 </div>
 <br/>
 E' difficile in tempi come i nostri, nel nostro paese in cui l'ideologia borghese domina sempre più nel movimento operaio; e in diverse forme contribuiscono a questo dominio nelle organizzazioni sindacali maggioritarie tutti i partiti dell'arco parlamentare e buona parte di coloro che si distinguono da essi ma che restano sul terreno del riformismo.
 <p>
 </p>
 <p>
  E' difficile affermare e praticare il leninismo e le semplici, e nello stesso tempo profonde, osservazioni che Lenin fa nei passi dei suoi scritti pubblicati la scorsa settimana.
 </p>
 <p>
  E' difficile in questo contesto formare quadri comunisti, avanguardie operaie che abbiano il coraggio e la capacità di andare controcorrente.
 </p>
 <p>
  <b>
   Ma questo è assolutamente necessario. E nello stesso tempo occorre farlo con ottimismo rivoluzionario,
  </b>
  dato che, comunque la si veda o la si pensi, i fatti e gli sviluppi oggettivi della realtà quotidiana stanno lì a dimostrare che la realtà della classe e delle masse va in tutt'altra direzione delle idee dominanti, della politica, cultura e azione dei partiti parlamentari e delle organizzazioni sindacali
  <span>
  </span>
 </p>
 <a name="more">
 </a>
 confederali maggioritarie.
 <p>
 </p>
 <p>
  Non c'è alcun problema della vita quotidiana degli operai e lavoratori che possa essere risolto dalle politiche degli attuali governi. I problemi del lavoro, i problemi del salario, i problemi delle morti sul lavoro, i problemi apparentemente esterni alla fabbrica e al posto di lavoro, della scuola, della sanità, dei trasporti, della casa, ecc., non hanno nè possono avere una soluzione da questi governi borghesi.
 </p>
 <p>
  E, quindi, l'approccio spontaneo, anche quando si traduce in lotte, dei lavoratori e delle masse popolari a questi problemi non produce nella quasi totalità dei casi alcuna soluzione di essi; anzi, l'approccio spontaneo anche quando si traduce in lotte certifica il fatto che questi problemi non si possono risolvere; e la conseguenza naturale del movimento spontaneo è a questo punto di adeguarsi alla realtà, ovvero al dominio dei governi borghesi, e produce non coscienza di classe ma sfiducia nella lotta e nel cambiamento.
 </p>
 <p>
  <b>
   Quindi, la lotta "spontanea" contraddice in realtà l'altrettanto spontanea, anche se confusa e generica, aspirazione al cambiamento rivoluzionario,
  </b>
  contraddice la inevitabile, scientifica tendenza principale nella società odierna a una rivoluzione sociale e politica che abolisca lo stato di cose esistenti.
 </p>
 <p>
  <b>
   E' su questo che si concentra l'attenzione e l'indicazione di Lenin nel "Che fare?".
  </b>
 </p>
 <p>
  Senza teoria socialista che "determina le cause dei malanni della classe operaia", senza assimilazione di questa teoria, programma, azione politica conseguente, è impossibile per la classe e per le masse trovare la strada per un'alternativa reale, e indirizzare al perseguimento di questa strada la lotta che si fa o che si vuole fare.
 </p>
 <p>
  Questo punto non è un punto finale di un processo spontaneo dell'azione della coscienza dei lavoratori e delle masse, ma
  <b>
   è un punto iniziale dell'organizzazione comunista dell'avanguardia operaia che voglia cambiare lo stato di cose esistenti,
  </b>
  innanzitutto nelle fila della classe e successivamente, facendo leva su di essa, nel movimento generale del proletariato.
 </p>
 <p>
  <b>
   Per questo tocca innanzitutto ai comunisti e alle avanguardie operaie cambiare la loro "teoria" e la loro prassi
  </b>
  per poter cambiare, in una dinamica, il movimento della classe, i rapporti di forza.
 </p>
 <p>
  <b>
   Non basta certamente affermare il "primato dell'azione politica sull'azione sindacale", senza indicare di quale politica si parla e a che stadio è l'organizzazione comunista e l'avanguardia operaia e proletaria
  </b>
  genericamente intesa, per trovare il bandolo della matassa e decidere il che fare.
 </p>
 <p>
  Anche qui gli elementi teorici e programmatici, la propaganda e l'agitazione, non vanno ricercati nel cielo delle idee, ma scendendo nella "terra" dei problemi della vita quotidiana degli operai e delle masse e mostrando che nessuno di essi può essere risolto senza un rovesciamento generale dei governi, degli Stati della borghesia.
 </p>
 <p>
  Questo non domanda una semplice e sola "spiegazione" ma una lotta concreta contro le soluzioni o le false soluzioni poste e imposte dalle forze agenti nelle file della classe e delle masse.
 </p>
 <p>
  Naturalmente, nello stadio attuale il sistema capitalista e imperialista, i suoi Stati, i suoi governi legano la soluzione dei problemi al quadro generale - vedi oggi la tendenza alla guerra -, alla trasformazione dei problemi e dei movimenti delle masse in problemi di ordine pubblico, attrezzando lo Stato a colpire e a reprimere sia in misura preventiva sia durante il loro sviluppo le lotte proletarie, ancor più quando esse inevitabilmente non raggiungono i loro obiettivi e rifluiscono.
 </p>
 <p>
  Quindi, fuoriuscire dallo stato di cose esistenti, deviare la spontaneità e il corso spontaneo significa per l'avanguardia proletaria e l'organizzazione comunista proporre, "imporre" un'azione politica su questo terreno, che è essa stessa in una certa misura formativa di una coscienza politica di classe, in direzione della rivoluzione e del socialismo.
 </p>
 <p>
  <b>
   In sostanza, qual'è il nostro compito principale?
  </b>
  Guidare la lotta economica, dare alla spontaneità un valore già di coscienza politica? O affermare teoria, propaganda, agitazione, organizzazione in grado di agire e maneggiare questa situazione.
 </p>
 <p>
  Maneggiare significa affermare nell'azione teorica e nella prassi politica quotidiana che gli interessi "essenziali, decisivi delle classi possono essere soddisfatti soltanto con radicali trasformazioni politiche in generale e che l'interesse economico fondamentale del proletariato può essere soddisfatto soltanto mediante una rivoluzione politica che sostituisca alla dittatura della borghesia (Stato, governo, partiti, stampa, ecc. - ndr) la dittatura del proletariato (Stato, governo, partito stampa, ecc. del proletariato - ndr)".
 </p>
 <div style="clear: both;">
 </div>
</div>

</div>


<div class='source'><p>Source: <a href="https://proletaricomunisti.blogspot.com/2024/02/pc-22-febbraio-formazione-operaia-come.html">https://proletaricomunisti.blogspot.com/2024/02/pc-22-febbraio-formazione-operaia-come.html</a></p></div>
</div>
</body></html>