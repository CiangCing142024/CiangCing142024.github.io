<html><body>
<div class='article'>
<div class='title'><h1>pc 22 febbraio - Siena. Polemica sul boicottaggio universitario a Israele</h1></div>
<hr/>
<div class='metadata'>
<meta property="author" content="maoist"/>
<meta property="description" content="Botta e risposta tra attivisti e Montanari                  Lunedì  19 febbraio, il comitato Palestina Siena è intervenuto alla cerimonia  d..."/>
<meta property="published_time" content="2024-02-22T17-39-00-01-00"/>
<meta property="images" content="https://assets.contropiano.org/img/2024/02/Siena-palestina-720x300.jpeg"/>
Author: maoist
<br>
Description: Botta e risposta tra attivisti e Montanari                  Lunedì  19 febbraio, il comitato Palestina Siena è intervenuto alla cerimonia  d...
<br>
Published Time: 2024-02-22T17-39-00-01-00
<br>
Images: <a href="https://assets.contropiano.org/img/2024/02/Siena-palestina-720x300.jpeg">000000.jpeg</a>
</div>
<div class='content'>
<div class="post-body entry-content" id="post-body-2719074869448544312" itemprop="description articleBody">
 <p>
  <b>
   <span>
    Botta e risposta tra attivisti e Montanari
   </span>
  </b>
 </p>
 <div class="category-archive single">
  <br/>
 </div>
 <div id="thumbsingle">
  <a href="https://assets.contropiano.org/img/2024/02/Siena-palestina.jpeg" rel="aprilightbox" title="Ingrandisci la foto Siena. Polemica sul boicottaggio universitario a Israele. Botta e risposta tra attivisti e Montanari">
   <img alt="" height="167" src="https://assets.contropiano.org/img/2024/02/Siena-palestina-720x300.jpeg" srcset="https://assets.contropiano.org/img/2024/02/Siena-palestina-720x300.jpeg" width="400"/>
  </a>
 </div>
 <p>
  <em>
   <span>
    <span style="font-family: Liberation Serif, serif;">
     <span>
      Lunedì
 19 febbraio, il comitato Palestina Siena è intervenuto alla cerimonia 
d’inaugurazione dell’anno accademico dell’Università per Stranieri di 
Siena, contestando la ministra dell’Università e Ricerca.
     </span>
    </span>
   </span>
  </em>
 </p>
 <p>
  <em>
   <span>
    <span style="font-family: Liberation Serif, serif;">
     <span>
      Gli
 attivisti del comitato, tra cui alcuni studenti dell’università per 
stranieri di Siena, dopo aver esposto bandiere palestinesi e cartelli 
invocanti la fine del genocidio, hanno contestato alla Ministra Bernini 
la complicità del governo nel genocidio del popolo palestinese, 
chiedendo la fine immediata di ogni rapporto accademico con le 
università israeliane, partecipi al sistema di occupazione e di 
apartheid nella Palestina occupata.
     </span>
    </span>
   </span>
  </em>
 </p>
 <p>
  <em>
   <span>
    <span style="font-family: Liberation Serif, serif;">
     <span>
      A
 margine della contestazione è passato di là, mentre la DIGOS 
identificava i contestatori, il Presidente della Regione Toscana Eugenio
 Giani, cui è stata contestata la vicinanza al console onorario 
d’Israele Carrai e che ha pilatescamente sviato le sue responsabilità.
     </span>
    </span>
   </span>
  </em>
 </p>
 <p>
  <em>
   <span>
    <span style="font-family: Liberation Serif, serif;">
     <span>
      Al
 Rettore Tomaso Montanari, il comitato ha ribadito come la posizione da 
lui espressa su boicottaggio universitario non tenga conto da un lato 
del contesto storico, se così vogliamo chiamare il genocidio in atto dal
 1949 ad oggi, e dall’altro del ruolo delle Università israeliane nel 
sistema di Apartheid e di sfruttamento della Palestina.
     </span>
    </span>
   </span>
  </em>
 </p>
 <p>
  <em>
   <span>
    “
    <span style="font-family: Liberation Serif, serif;">
     <span>
      Capisco profondamente la sofferenza del popolo palestinese
     </span>
    </span>
   </span>
   <span>
    <span style="font-family: Liberation Serif, serif;">
     <span>
      ,
 e non giudico in alcun modo chi, da questa profondamente scosso, arriva
 a sbagliare clamorosamente obiettivo, e non è disposto a discutere il 
senso profondo delle argomentazioni contro ogni boicottaggio 
universitario che avevo esposto in
     </span>
    </span>
   </span>
   <span>
    <span style="font-family: Liberation Serif, serif;">
     <span>
      un
     </span>
    </span>
   </span>
   <span>
    <span style="font-family: Liberation Serif, serif;">
     <span>
      articolo dello scorso novembre” –
     </span>
    </span>
   </span>
   <span>
    <span style="font-family: Liberation Serif, serif;">
     <span>
      ha affermato Tomaso Montanari in una intervista alla Gazzetta di Siena.
     </span>
    </span>
   </span>
   <span>
    <span style="font-family: Liberation Serif, serif;">
     <span>
      “
     </span>
    </span>
   </span>
   <span>
    <span style="font-family: Liberation Serif, serif;">
     <span>
      Credo solo che sia una strada sbagliata, miope, a suo modo inutilmente violenta – conclude
     </span>
    </span>
   </span>
   <span>
    <span style="font-family: Liberation Serif, serif;">
     <span>
      il Rettore dell’Università per stranieri di Siena.
     </span>
    </span>
   </span>
  </em>
 </p>
 <p>
  <em>
   <span>
    <span style="font-family: Liberation Serif, serif;">
     <span>
      Da ciò è partita una polemica che pare stia superando i confini senesi.
     </span>
    </span>
   </span>
  </em>
 </p>
 <p>
  <em>
   <span>
    <span style="font-family: Liberation Serif, serif;">
     <span>
      Il comitato Palestina Siena chiarisce alcuni aspetti della polemica in questa intervista alla Gazzetta di Siena:
      <span>
      </span>
     </span>
    </span>
   </span>
  </em>
 </p>
 <a name="more">
 </a>
 <em>
  <span>
  </span>
 </em>
 <h3 class="western">
  <span>
   <span style="font-family: Liberation Serif, serif;">
    <span>
     <i>
      <b>
       Come rispondete alle ultime dichiarazioni sui social di Montanari?
      </b>
     </i>
    </span>
   </span>
  </span>
 </h3>
 <p>
  <span>
   “
   <span style="font-family: Liberation Serif, serif;">
    <span>
     Non
 crediamo utile prendere parte a un botta e risposta mediatico che 
inizia dai social, ieri abbiamo posto dei problemi concreti al Rettore, 
ed è su quelli che possiamo accettare un confronto. Non siamo quindi 
contrari a discutere le motivazioni per le quali è necessario rompere 
anche gli accordi accademici e di ricerca con Israele. Siamo però 
persone che ogni giorno studiano, lavorano o devono comunque 
preoccuparsi ogni giorno per il giorno successivo, il nostro tempo è 
utilmente impiegato se può incidere sulla realtà dei fatti. Fino ad oggi
 il Rettore Montanari ha ribadito la sua indisponibilità a rescindere 
gli accordi, minando di fatto ogni base di dialogo. La messa in 
discussione pubblica di questa posizione, vale a dire la dichiarazione 
di essere disponibile a prendere in considerazione le richieste del 
popolo palestinese, è quindi premessa irrinunciabile per sederci ad un 
tavolo di discussione”.
    </span>
   </span>
  </span>
 </p>
 <h3 class="western">
  <span>
   <span style="font-family: Liberation Serif, serif;">
    <span>
     <i>
      <b>
       Bisogna escludere accordi con le università israeliane?
      </b>
     </i>
    </span>
   </span>
  </span>
 </h3>
 <p>
  <span>
   “
   <span style="font-family: Liberation Serif, serif;">
    <span>
     Su
 questo citiamo le linee guida PACBI (Palestinian Campaign for the 
Academic and Cultural Boycott of Israel) del movimento BDS 
(Boicottaggio, disinvestimento e sanzioni), che sono sicuramente 
esaustive: ‘Le istituzioni accademiche sono un punto chiave della 
struttura ideologica ed istituzionale del regime di oppressione, 
colonialismo ed apartheid di Israele contro la popolazione palestinese. 
Fin dalla sua fondazione, l’accademia israeliana ha scritturato il suo 
destino con l’establishment politico-militare egemone in Israele, e 
nonostante gli sforzi di una manciata di accademici di principio, 
l’accademia israeliana è profondamente implicata nel supporto e nella 
perpetuazione del sistematico diniego di Israele dei diritti dei 
palestinesi’.
    </span>
   </span>
  </span>
 </p>
 <p>
  <span>
   <span style="font-family: Liberation Serif, serif;">
    <span>
     “Come
 regola imperativa generale, tutte le istituzioni accademiche 
israeliane, salvo prova contraria, sono soggette al boicottaggio, a 
causa della loro decennale, profonda e consapevole complicità nel 
perpetrare l’occupazione israeliana e la negazione dei diritti 
fondamentali dei palestinesi, sia attraverso il loro silenzio, che 
rappresenta un effettivo coinvolgimento volto a giustificare, occultare o
 altrimenti deliberatamente sviare l’attenzione dalle violazioni 
israeliane del diritto internazionale e dei diritti umani, o addirittura
 attraverso la loro diretta collaborazione con le agenzie statali nella 
pianificazione e nella realizzazione di progetti che violano il diritto 
internazionale e i diritti dei palestinesi. Di conseguenza, queste 
istituzioni, tutte le loro attività, e tutte le attività che 
sponsorizzano o che supportano devono essere boicottate. Si dovrebbe 
porre fine a tutti i progetti con le istituzioni accademiche israeliane,
 così com’è stato con le istituzioni accademiche sudafricane sotto 
l’apartheid’”.
    </span>
   </span>
  </span>
 </p>
 <h3 class="western">
  <span>
   <span style="font-family: Liberation Serif, serif;">
    <span>
     <i>
      <b>
       Il
 console israeliano onorario Marco Carrai dice che in pochi giorni a 
Siena sono accaduti “due episodi (in riferimento a quanto accaduto anche
 ai Rozzi, ndr) gravi e sintomatici contro Israele in luoghi preposti 
alla cultura”, cosa rispondete?
      </b>
     </i>
    </span>
   </span>
  </span>
 </h3>
 <p>
  <span>
   “
   <span style="font-family: Liberation Serif, serif;">
    <span>
     É
 evidente che per il console israeliano qualsiasi voce non allineata 
risulti pericolosa e vada repressa. Ma è comprensibile, perché così 
funziona in Israele, il cui governo sta imponendo con violenza, sia all’
 interno che all’ esterno del paese, il consenso nei confronti dello 
sterminio del popolo palestinese.  Tra l’altro il console, nelle sue 
dichiarazioni, fa un’operazione, questa sì, molto grave: sovrappone 
sionismo ed ebraismo, alludendo poi alle misure antiebraiche 
nazifasciste, per cercare di confondere gli aguzzini di oggi con le 
vittime di ieri.
    </span>
   </span>
  </span>
 </p>
 <p>
  <span>
   <span style="font-family: Liberation Serif, serif;">
    <span>
     Questo
 per noi è offensivo nei confronti della memoria di quell’ immane 
tragedia che sono state le leggi razziali e l’olocausto. Il console, 
insomma, si arrampica goffamente e pericolosamente sugli specchi per 
sostenere chi sta compiendo una pulizia etnica di vastissime 
proporzioni. Noi invece, molto semplicemente, siamo dalla parte di chi 
anche in queste ore viene ucciso sotto le bombe israeliane con la 
complicità delle nostre istituzioni. É necessario fare di tutto affinché
 il genocidio si fermi e la Palestina sia libertà dal colonialismo 
sionista”.
    </span>
   </span>
  </span>
 </p>
 <h3 class="western">
  <span>
   <span style="font-family: Liberation Serif, serif;">
    <span>
     <i>
      <b>
       Sono cinque mesi che portate avanti questa battaglia, pensate di essere ascoltati dalle istituzioni?
      </b>
     </i>
    </span>
   </span>
  </span>
 </h3>
 <p>
  <span>
   “
   <span style="font-family: Liberation Serif, serif;">
    <span>
     Da
 cinque mesi si è formato il Comitato, ma per moltissimi di noi questa 
battaglia è iniziata molto prima. Il comitato rivendica la continuità 
con le lotte in solidarietà con il popolo palestinese che da decenni si 
svolgono in Italia. Ci sembra assurdo dover ricordare di nuovo che la 
situazione attuale non è nata il 7/10/2023, ma determinata da 
un’oppressione coloniale ormai secolare.
    </span>
   </span>
  </span>
 </p>
 <p>
  <span>
   <span style="font-family: Liberation Serif, serif;">
    <span>
     Qui
 c’è anche la replica alla domanda posta: nessuno all’interno dell’arco 
parlamentare si azzarda a negare a Israele il diritto di difendere 
l’occupazione, l’oppressione e l’apartheid verso la Palestina e i 
palestinesi. La distanza tra questi partiti, da Fratelli d’Italia a 
Sinistra Italiana, e ciò che vediamo e facciamo nelle piazze, nelle 
università e anche sui posti di lavoro (ricordiamo ad esempio le 
proteste ed i blocchi in diversi porti italiani contro il trasporto di 
armi verso Israele) è incolmabile e spiega bene i motivi di quel 40% di 
italiani che non ha interesse a sancire col proprio voto le scelte 
politiche della Nato e dell’Unione Europea.
    </span>
   </span>
  </span>
 </p>
 <p>
  <span>
   <span style="font-family: Liberation Serif, serif;">
    <span>
     Vista
 la situazione non ci aspettiamo che le istituzioni, occupate da tali 
soggetti, si convincano della bontà delle nostre posizioni. La nostra 
solidarietà con la resistenza palestinese non è solo umana, ma deriva 
dal fatto che condividiamo lo stesso nemico: quel blocco di potere 
euroatlantico ed imperialista che in Palestina finanzia un genocidio, 
mentre in Italia mette a tacere il popolo, imbavagliando la critica e 
reprimendo il dissenso. I nostri interlocutori principali sono gli 
italiani che non si piegano ad accettare di essere complici del 
genocidio. Se gli spettatori si alzano, anche i burattini devono 
smettere di fare teatro”.
    </span>
   </span>
  </span>
 </p>
 <p>
  <span>
   <span style="font-family: Liberation Serif, serif;">
    <span>
     Da Contropiano
    </span>
   </span>
  </span>
 </p>
 <div style="clear: both;">
 </div>
</div>

</div>


<div class='source'><p>Source: <a href="https://proletaricomunisti.blogspot.com/2024/02/pc-22-febbraio-siena-polemica-sul.html">https://proletaricomunisti.blogspot.com/2024/02/pc-22-febbraio-siena-polemica-sul.html</a></p></div>
</div>
</body></html>