<html><body>
<div class='article'>
<div class='title'><h1>Storbritannia: Assange-saken – angrep på pressefriheten</h1></div>
<hr/>
<div class='metadata'>
<meta property='description' content='Tjen Folket Media'/>
<meta property='section' content='Nyheter'/>
<meta property='images' content='Wikileaks-grunnleggeren Julian Assange sitter i dag i et høysikkerhetsfengsel i Storbritannia. Regjeringen vil utlevere ham til USA hvor han risikerer 175 års fengsel. Hans eneste «forbrytelse» er …'/>
<meta property='source' content='2024-02-22T10:47:32+00:00'/>
<meta property='outside' content='2024-02-22T10-46-39-00-00'/>
<meta property='modified_time' content='article'/>
<meta property='published_time' content='https://tjen-folket.no/wp-content/uploads/2024/02/Assange-rettssak-1160x660.jpg,
https://tjen-folket.no/wp-content/uploads/2024/02/image-2.png,
https://tjen-folket.no/wp-content/uploads/2024/02/image-1.png'/>
Description: Tjen Folket Media
<br>
Section: Nyheter
<br>
Images: Wikileaks-grunnleggeren Julian Assange sitter i dag i et høysikkerhetsfengsel i Storbritannia. Regjeringen vil utlevere ham til USA hvor han risikerer 175 års fengsel. Hans eneste «forbrytelse» er …
<br>
Source: 2024-02-22T10:47:32+00:00
<br>
Outside: 2024-02-22T10-46-39-00-00
<br>
Modified Time: article
<br>
Published Time: <a href="https://tjen-folket.no/wp-content/uploads/2024/02/Assange-rettssak-1160x660.jpg">000000.jpg</a>&nbsp;<a href="https://tjen-folket.no/wp-content/uploads/2024/02/image-2.png">000001.png</a>&nbsp;<a href="https://tjen-folket.no/wp-content/uploads/2024/02/image-1.png">000002.png</a>
</div>
<div class='content'>
<div class="overlay-media parallax">
 <img alt="" class="jarallax-img" decoding="async" fetchpriority="high" height="660" sizes="(max-width: 1160px) 100vw, 1160px" src="https://tjen-folket.no/wp-content/uploads/2024/02/Assange-rettssak-1160x660.jpg" srcset="https://tjen-folket.no/wp-content/uploads/2024/02/Assange-rettssak-1160x660.jpg" width="1160"/>
</div>
<section class="entry-content">
 <p>
  Av en kommentator for Tjen Folket Media.
 </p>
 <hr class="wp-block-separator has-css-opacity"/>
 <p class="has-vivid-red-color has-secondary-background-color has-text-color has-background">
  Dette er en kronikk. Analyse og standpunkt er kommentatorens egen, og samsvarer ikke nødvendigvis med Tjen Folket Medias linje.
 </p>
 <p>
 </p>
 <p>
  <strong>
   Wikileaks-grunnleggeren Julian Assange sitter i dag i et høysikkerhetsfengsel i Storbritannia. Regjeringen vil utlevere ham til USA hvor han risikerer 175 års fengsel. Hans eneste «forbrytelse» er at han som journalist avslørte USAs krigsforbrytelser.
  </strong>
 </p>
 <p>
  Fra 2012 til 2019 bodde Assange i asyl i Ecuadors ambassade i London, på rømmen fra USA-imperialismen. Assange er australsk statsborger, og Australia har lenge bedt om at han må få komme til hjemlandet. Likevel vil USAs allierte i Storbritannia og andre europeiske land heller utlevere ham til USA, hvor han står tiltalt for spionasje og datatyveri. Spørsmålet som skal behandles av høyesterett er om regjeringens beslutning om å utlevere Assange til USA er lovlig.
 </p>
 <p>
  Siden 2019, da Ecuador inviterte britisk politi inn i sin ambassade for å pågripe Assange, har journalisten sittet i Storbritannias mest beryktede høysikkerhetsfengsel. Her lever han under forhold som hans kone og familie kritiserer på det sterkeste. 20. og 21. februar ble hans sak behandlet av britisk høyesterett i London, men Assange var for syk til å delta. Før asylet i Ecuadors ambassade rømte Assange fra Sverige, hvor han ble anklaget for seksuelle overgrep – en sak som senere ble henlagt.
 </p>
 <figure class="wp-block-image is-resized">
  <img alt="" class="wp-image-32939" decoding="async" height="322" sizes="(max-width: 445px) 100vw, 445px" src="https://tjen-folket.no/wp-content/uploads/2024/02/image-2.png" srcset="https://tjen-folket.no/wp-content/uploads/2024/02/image-2.png" style="width:800px;height:auto" width="445"/>
  <figcaption class="wp-element-caption">
   Klipp fra videoen som ble publisert av WikiLeaks, med teksting og merking av journalistene.
  </figcaption>
 </figure>
 <h4 class="wp-block-heading">
  <strong>
   Assange avslørte krigsforbrytelser
  </strong>
 </h4>
 <p>
  Bakgrunnen for forfølgelsen av Assange er at WikiLeaks, hvor han var sentral, i 2010 publiserte en rekke hemmelige dokumenter fra USA, hvorav flere avslørte brutaliteten til imperialistene i Irak og Afghanistan. Særlig oppmerksomhet fikk en video som viste hvordan pilotene i et Apache-helikopter fra USA brukte sin kanon til å drepe to irakiske Reuters-journalister, Namir Noor-Eldeen (22) og Saeed Chmagh (40), og ni andre menn. To barn ble også alvorlig såret i angrepet. USA dekket i ettertid over saken.
 </p>
 <p>
  Med andre ord eksponerte WikiLeaks ikke bare krigsforbrytelser, men et direkte angrep på retten til å drive journalistikk. Denne borgerlig-demokratiske retten er satt fullstendig til side ikke bare av USA i saken mot Assange, men også av USAs medløpere i land som Sverige og Storbritannia. Vi ser dette i sammenheng med forfallet og krisa i det borgerlige politiske systemet, hvor demokratiske friheter og rettigheter nå systematisk undergraves.
 </p>
 <h4 class="wp-block-heading">
  <strong>
   Angrep på journalister og pressefrihet
  </strong>
 </h4>
 <p>
  Assanges kone Stella Assange sa utenfor rettshuset i London: «Det er et angrep på journalister over hele verden. Det er et angrep på sannheten og et angrep på offentlighetens rett til å vite». Nyhetsbyrået AP mener det er sannsynlig at høyesterett vil bruke flere uker på å fatte en avgjørelse – om Assange taper utleveres han til USA, noe som betyr at han vil dø i fangenskap.
 </p>
 <figure class="wp-block-image size-full">
  <img alt="" class="wp-image-32937" decoding="async" height="520" sizes="(max-width: 1222px) 100vw, 1222px" src="https://tjen-folket.no/wp-content/uploads/2024/02/image-1.png" srcset="https://tjen-folket.no/wp-content/uploads/2024/02/image-1.png" width="1222"/>
  <figcaption class="wp-element-caption">
   Stella Assange foran Høyesterett i London.
  </figcaption>
 </figure>
 <p>
  Norsk PEN, den norske avdelingen av «verdens største skribent- og ytringsfrihetsorganisasjon» PEN International, protesterer i et opprop mot prosessen mot Assange, og skriver blant annet: «Dersom Assange utleveres til USA, innebærer siktelsen å sidestille journalistiske avsløringer med spionasje, fordi handlingene som beskrives i siktelsen i hovedsak er former for innhenting av informasjon som er vanlige metoder for journalister. Dette inkluderer avsløring av lekket, hemmeligstemplet informasjon. Det vil være første gang amerikanske myndigheter bruker spionlovgivning mot en publisist.»
 </p>
 <p>
  Saken til Assange er bare ett av mange eksempler på den fullstendige lovløsheten som råder for dem som USA peker ut som sine fiender. Likvidasjoner, tortur og fangenskap uten lov og dom er metoder de ofte har tydd til, blant annet overfor fangene på Guantanamo. De kidnapper systematisk statsborgere fra andre land, og holder disse i fangenskap uten at de stilles for retten. Slike saker legitimeres gjerne med løgnaktige påskudd som «krigen mot terror» eller «krigen mot narkotika». Assange-saken viser at selv borgerlige journalister ikke har beskyttelse i dette samfunnet. Angrepene på pressefriheten er et av mange uttrykk for krisa i det borgerlige politiske systemet og tendensen i retning åpen fascisme.
 </p>
 <p>
  Tragisk og ironisk nok finner rettssaken i London sted samtidig som vestlige medier og myndigheter er i harnisk over at den russiske opposisjonelle Navalnij nylig døde i hendene på russisk imperialisme.
 </p>
 <p>
  <strong>
   Referanser:
   <br/>
  </strong>
  <a href="https://klassekampen.no/artikkel/2024-02-21/holder-pusten-for-assange">
   Holder pusten for Assange | Klassekampen
   <br/>
  </a>
  <a href="https://www.vg.no/nyheter/utenriks/i/EQOLgo/assange-moeter-ikke-i-retten-fordi-han-er-for-syk">
   Julian Assange møter ikke i retten fordi han er for syk
  </a>
  (VG)
  <br/>
  <a href="https://wikileaks.org/+-War-Military-+.html">
   WikiLeaks – War &amp; Military
   <br/>
  </a>
  <a href="https://www.theguardian.com/media/2020/jun/15/julian-assange-indictment-fails-to-mention-wikileaks-video-that-exposed-us-war-crimes-in-iraq">
   Julian Assange indictment fails to mention WikiLeaks video that exposed US ‘war crimes’ in Iraq
  </a>
  (The Guardian)
  <br/>
  <a href="https://www.theguardian.com/us-news/2020/jun/15/all-lies-how-the-us-military-covered-up-gunning-down-two-journalists-in-iraq">
   ‘All lies’: how the US military covered up gunning down two journalists in Iraq
  </a>
  (The Guardian)
  <br/>
  <a href="https://norskpen.no/nyheter/utlevering-og-fengselsstraff-kan-fa-alvorlige-konsekvenser-for-pressefriheten/">
   Norsk PEN og en rekke andre organisasjoner ber om at utleveringen av Julian Assange stanses og han at settes fri
  </a>
  (Norsk PEN)
 </p>
 <p>
  <strong>
   Les også:
  </strong>
 </p>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="TXQgDdHx7b" style="display: none;">
    <a href="https://tjen-folket.no/2021/12/23/usa-forfolger-journalisten-assange-for-a-myrde-ham/">
     USA forfølger journalisten Assange for å myrde ham
    </a>
   </blockquote>
   <iframe class="wp-embedded-content" data-secret="TXQgDdHx7b" frameborder="0" height="268" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2021/12/23/usa-forfolger-journalisten-assange-for-a-myrde-ham/embed/#?secret=ZYOB8qBoV8#?secret=TXQgDdHx7b" title="«USA forfølger journalisten Assange for å myrde ham» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="ZbO7hDJbVt" style="display: none;">
    <a href="https://tjen-folket.no/2021/10/05/usa-trump-og-cia-vurderte-attentat-pa-assange/">
     USA: Trump og CIA vurderte attentat på Assange
    </a>
   </blockquote>
   <iframe class="wp-embedded-content" data-secret="ZbO7hDJbVt" frameborder="0" height="255" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2021/10/05/usa-trump-og-cia-vurderte-attentat-pa-assange/embed/#?secret=yJDzPdSMoc#?secret=ZbO7hDJbVt" title="«USA: Trump og CIA vurderte attentat på Assange» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="tC0ncfv9jC" style="display: none;">
    <a href="https://tjen-folket.no/2020/09/25/england-rettssak-om-utlevering-av-assange/">
     England: Rettssak om utlevering av Assange
    </a>
   </blockquote>
   <iframe class="wp-embedded-content" data-secret="tC0ncfv9jC" frameborder="0" height="268" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2020/09/25/england-rettssak-om-utlevering-av-assange/embed/#?secret=B6nNzyagaS#?secret=tC0ncfv9jC" title="«England: Rettssak om utlevering av Assange» — Tjen Folket Media" width="600">
   </iframe>
  </div>
 </figure>
</section>

</div>


<div class='source'><p>Author: <a href="https://tjen-folket.no/2024/02/22/storbritannia-assange-saken-angrep-pa-pressefriheten/">https://tjen-folket.no/2024/02/22/storbritannia-assange-saken-angrep-pa-pressefriheten/</a></p></div>
</div>
</body></html>