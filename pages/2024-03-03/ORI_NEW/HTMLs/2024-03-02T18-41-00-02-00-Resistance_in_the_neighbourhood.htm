<html><body>
<div class='article'>
<div class='title'><h1>Χαιρετισμός του ΚΚΕ(μ-λ) στο 5ο Συνέδριο του ΝΑΡ για την Κομμουνιστική Απελευθέρωση</h1></div>
<hr/>
<div class='metadata'>
<meta property='description' content='an.ba'/>
<meta property='images' content=''/>
<meta property='sections' content='Κ.Κ.Ε.(μ-λ), ΝΑΡ'/>
<meta property='outside' content='2024-03-02T18-41-00-02-00'/>
<meta property='published_time' content='https://blogger.googleusercontent.com/img/b/R29vZ2xl/AVvXsEhFua2SD2EW-SxumvsnJ5Q3rJPdjTRYbj8IOYKFBv__1FB34wiWZ5qfxccgtL7IS9xlzX-n29hoki2tcJwpxO6gPCZFmdWKuFeKSWpdjMUbFlotNkNK4iIqvTHwEGHTQAWcqBCjOqHRSc3dnDcMUijdJNdgBEoaV0hwdswNZMtD2_WvNwEgrVC2VP8V788/s480/5_synedrio_NAR_Logo_net_b.png'/>
Description: an.ba
<br>
Images: 
<br>
Sections: Κ.Κ.Ε.(μ-λ), ΝΑΡ
<br>
Outside: 2024-03-02T18-41-00-02-00
<br>
Published Time: <a href="https://blogger.googleusercontent.com/img/b/R29vZ2xl/AVvXsEhFua2SD2EW-SxumvsnJ5Q3rJPdjTRYbj8IOYKFBv__1FB34wiWZ5qfxccgtL7IS9xlzX-n29hoki2tcJwpxO6gPCZFmdWKuFeKSWpdjMUbFlotNkNK4iIqvTHwEGHTQAWcqBCjOqHRSc3dnDcMUijdJNdgBEoaV0hwdswNZMtD2_WvNwEgrVC2VP8V788/s480/5_synedrio_NAR_Logo_net_b.png">000000.png</a>
</div>
<div class='content'>
<div class="post-body entry-content" id="post-body-238480908255161962" itemprop="description articleBody">
 <p>
 </p>
 <div class="separator" style="clear: both; text-align: center;">
  <a href="https://blogger.googleusercontent.com/img/b/R29vZ2xl/AVvXsEhFua2SD2EW-SxumvsnJ5Q3rJPdjTRYbj8IOYKFBv__1FB34wiWZ5qfxccgtL7IS9xlzX-n29hoki2tcJwpxO6gPCZFmdWKuFeKSWpdjMUbFlotNkNK4iIqvTHwEGHTQAWcqBCjOqHRSc3dnDcMUijdJNdgBEoaV0hwdswNZMtD2_WvNwEgrVC2VP8V788/s480/5_synedrio_NAR_Logo_net_b.png" imageanchor="1" style="margin-left: 1em; margin-right: 1em;">
   <img border="0" data-original-height="308" data-original-width="480" height="256" src="https://blogger.googleusercontent.com/img/b/R29vZ2xl/AVvXsEhFua2SD2EW-SxumvsnJ5Q3rJPdjTRYbj8IOYKFBv__1FB34wiWZ5qfxccgtL7IS9xlzX-n29hoki2tcJwpxO6gPCZFmdWKuFeKSWpdjMUbFlotNkNK4iIqvTHwEGHTQAWcqBCjOqHRSc3dnDcMUijdJNdgBEoaV0hwdswNZMtD2_WvNwEgrVC2VP8V788/s480/5_synedrio_NAR_Logo_net_b.png" srcset="https://blogger.googleusercontent.com/img/b/R29vZ2xl/AVvXsEhFua2SD2EW-SxumvsnJ5Q3rJPdjTRYbj8IOYKFBv__1FB34wiWZ5qfxccgtL7IS9xlzX-n29hoki2tcJwpxO6gPCZFmdWKuFeKSWpdjMUbFlotNkNK4iIqvTHwEGHTQAWcqBCjOqHRSc3dnDcMUijdJNdgBEoaV0hwdswNZMtD2_WvNwEgrVC2VP8V788/s480/5_synedrio_NAR_Logo_net_b.png" width="400"/>
  </a>
 </div>
 <br/>
 <div class="separator" style="clear: both; text-align: center;">
  <br/>
 </div>
 <p>
 </p>
 <p>
  <i>
   Την 1η Μάρτη 2024 ξεκίνησε στην Αθηνα, το 5ο Συνέδριο του ΝΑΡ.
  </i>
 </p>
 <p>
  <i>
   Τη μέρα αυτή καλέστηκαν να παρακολουθήσουν το άνοιγμα και άλλες οργανώσεις της εξωκοινοβουλευτικής Αριστεράς, ανάμεσα στις οποίες και το ΚΚΕ(μ-λ).
  </i>
 </p>
 <p>
  <i>
   Παραθέτουμε παρακάτω τον χαιρετισμό του ΚΚΕ(μ-λ) στο Συνέδριο.
  </i>
 </p>
 <p>
  <br/>
 </p>
 <p>
  Συντρόφισσες και σύντροφοι,
 </p>
 <p>
  Ζούμε σε μια εποχή απερίγραπτης βαρβαρότητας για την εργατική τάξη, τους λαούς και τη νεολαία σε όλο τον πλανήτη. Το καπιταλιστικό-ιμπεριαλιστικό σύστημα παίρνει την ιστορική ρεβάνς και με την άγρια επίθεσή του γκρεμίζει δικαιώματα και κατακτήσεις αιώνων, την ίδια ώρα που σπαράσσεται από αξεπέραστα αδιέξοδα και αντιθέσεις. Ο γενικευμένος χαρακτήρας της κρίσης του συνίσταται στη σύμπλεξη της οικονομικής κρίσης με τον ανταγωνισμό των ιμπεριαλιστικών δυνάμεων για το ξαναμοίρασμα του κόσμου και αυτό είναι που εκφράζεται στα πολλαπλά θερμά μέτωπα αντιπαράθεσης ανά τον κόσμο, με κορυφαίο πεδίο τον άδικο πόλεμο που βρίσκεται σε εξέλιξη στην Ουκρανία. Η σύγκρουση αυτή, ανάμεσα στο καθεστώς-υποχείριο των ΗΠΑ και της Δύσης και τον ρώσικο ιμπεριαλισμό, είναι σαφές ότι έχει θέσει τις παγκόσμιες εξελίξεις σε πολεμική τροχιά, με τις βασικές ιμπεριαλιστικές δυνάμεις του πλανήτη να έχουν εισέλθει σε μια φάση «ετοιμότητας» και προετοιμασίας για ένα γενικευμένο μακελειό.
 </p>
 <p>
  Οι επικίνδυνες εξελίξεις στην περιοχή μας, με επίκεντρο τη σιωνιστική γενοκτονία που συντελείται σε βάρος του Παλαιστινιακού λαού, το επιβεβαιώνουν. Πολύ περισσότερο, όταν η ντόπια εξαρτημένη άρχουσα τάξη εμπλέκει τη χώρα και τον λαό με κάθε τρόπο στη φωτιά του πολέμου, προσδοκώντας εύνοια και ανταλλάγματα από τα ιμπεριαλιστικά αφεντικά της στον αντιδραστικό ανταγωνισμό της με την τουρκική αστική τάξη.
 </p>
 <p>
  Την ίδια στιγμή, σε όλο τον πλανήτη, οι εργατικές-λαϊκές διαθέσεις για αγώνα και αντίσταση ξεσπούν ορμητικά και αμφισβητούν τη φαινομενική παντοδυναμία των κυρίαρχων. Από την ηρωική πάλη του Παλαιστινιακού λαού, τις εκρήξεις οργής των καταπιεσμένων στις ιμπεριαλιστικές μητροπόλεις, μέχρι και τις μεγάλες και σπουδαίες από πολλές απόψεις κινητοποιήσεις αγροτών και νεολαίας στη χώρα μας το τελευταίο διάστημα και τη μαζική απεργία της 28/2,, αποδεικνύεται ότι έχουμε εισέλθει σε ένα κύκλο αγώνων, ξεσπασμάτων και εξεγέρσεων. Κορυφαίο καθήκον κάθε επαναστατικής δύναμης είναι η συμβολή ώστε αυτός ο κύκλος να μετατραπεί σε ένα νέο κύκλο ανασυγκρότησης του επαναστατικού κομμουνιστικού κινήματος.
 </p>
 <p>
  Απαραίτητη προϋπόθεση για κάτι τέτοιο, όμως, είναι το ξεπέρασμα των αντιλήψεων που κληροδότησε η ήττα, των αντιλήψεων με βάση τις οποίες οι αριστερές επαναστατικές δυνάμεις σπρώχνονται στην ουρά του ρεφορμισμού και τελικά στην στοίχιση πίσω από τις πολιτικές και τις δυνάμεις του συστήματος:
 </p>
 <p>
  Το αστικό θεώρημα της παγκοσμιοποίησης, με τις διάφορες παραλλαγές του στις θεωρίες των «καπιταλιστικών ολοκληρώσεων». Μια άποψη που εξακολουθεί να κυριαρχεί στην αριστερά, την ίδια ώρα που η πραγματικότητα της παρόξυνσης των αντιθέσεων και των ιμπεριαλιστικών ανταγωνισμών βοά.
 </p>
 <p>
  Σε συνάρτηση με το προηγούμενο, την αντίληψη ότι ο καπιταλισμός εξακολουθεί να επιτελεί ιστορικά προοδευτικό ρόλο, με επακόλουθο το άνευ όρων και ορίων θάμπωμα από τις υποτιθέμενες σύγχρονες δυνατότητες που γεννάει το καπιταλιστικό-ιμπεριαλιστικό σύστημα. Ας διδασκόμαστε από τον αντίπαλο σύντροφοι, αλλά καθόλου καλό δεν μας κάνει όταν αναγορεύουμε τα αφηγήματά του σε οδηγό για τη νέα κομμουνιστική ανασυγκρότηση!
 </p>
 <p>
  Τη θεωρία των παραγωγικών δυνάμεων και της «επιστημονικοτεχνικής επανάστασης», που υποκαθιστά τον πρωτοπόρο ρόλο της ταξικής πάλης στην ιστορική-κοινωνική εξέλιξη από τη θεώρηση ότι ο κομμουνισμός θα προκύψει ως...υπερώριμο φρούτο από τα επιτεύγματα της επιστήμης και της τεχνολογίας.
 </p>
 <p>
  Τη λογική αναζήτησης «εκτινάξεων» στο κεντρικό πολιτικό σκηνικό, τον κοινοβουλευτικό κρετινισμό, τα άπειρα εκλογικά σχέδια που λειτουργούν σε βάρος του πραγματικού κινήματος, τις εκλογικές συγκολλήσεις σε βάρος του πραγματικού συντονισμού δυνάμεων, τον κυβερνητισμό των μεταβατικών προγραμμάτων.
 </p>
 <p>
  Συντρόφισσες και σύντροφοι,
 </p>
 <p>
  Για το ΚΚΕ(μ-λ) είναι ξεκάθαρο ότι η ανασύσταση του εργατικού-επαναστατικού-κομμουνιστικού κινήματος δεν θα προκύψει με παλιά υλικά, ακόμα και αν αυτά βαφτίζονται «νέα» και «καινοτόμα»!
 </p>
 <p>
  Πιστεύουμε ότι μπορούμε με την κοινή δράση και τον συντονισμό μας να συμβάλλουμε για να δυναμώσει η κατεύθυνση του Μετώπου Αντίστασης και Διεκδίκησης, που θα καταφέρει νίκες, θα κλονίσει την αστική κυριαρχία, θα ανοίξει δρόμους για συνολικότερες ανατροπές. Σε αυτή τη βάση και όπως γνωρίζετε έχουμε καταθέσει από το φθινόπωρο του 2022 Πρόταση Μετωπικού Συντονισμού και κοινής δράσης απέναντι στα βασικά μέτωπα που αντιμετωπίζει ο εργαζόμενος λαός και η νεολαία. Σε αυτή τη βάση επιδιώκουμε σταθερά πρωτοβουλίες κοινής δράσης με όρους ανοιχτής και δημοκρατικής πολιτικής συνεννόησης μέσα στο κίνημα και μεταξύ των δυνάμεων που αναφέρονται σε αυτό, μακριά από ηγεμονίστικες και μικροπολιτικές αντιλήψεις και κόντρα στα στοιχεία εκφυλισμού που δυστυχώς όλο και πιο συχνά εμφανίζονται.
 </p>
 <p>
  Με αυτές τις σκέψεις χαιρετίζουμε το 5ο Συνέδριο σας και ευχόμαστε οι εργασίες του να συμβάλλουν και να προωθήσουν την υπόθεση της εργατικής τάξης
 </p>
 <div style="clear: both;">
 </div>
</div>

</div>


<div class='source'><p>Author: <a href="https://antigeitonies3.blogspot.com/2024/03/5.html">https://antigeitonies3.blogspot.com/2024/03/5.html</a></p></div>
</div>
</body></html>