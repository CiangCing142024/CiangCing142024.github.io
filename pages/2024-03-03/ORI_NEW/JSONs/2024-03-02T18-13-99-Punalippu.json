{"published time": "2024-03-02T18-13-99", "images": ["https://punalippu.noblogs.org/files/2024/03/ottomeri.jpg", "https://punalippu.noblogs.org/files/2024/03/sumud.jpg", "https://punalippu.noblogs.org/files/2024/03/stubb.jpg"], "content": "<div class=\"entry-content\">\n <div class=\"wp-caption alignnone\" id=\"attachment_4949\" style=\"width: 608px\">\n  <p class=\"IMAGE_ARCHIVED\">\n   Inside\n  </p>\n  <p class=\"wp-caption-text\" id=\"caption-attachment-4949\">\n   Kokoomuspoliitikko Otto Meri oli n\u00e4rk\u00e4stynyt \u201cmaolaisista Palestiinaveijareista\u201d. Kuvakaappaus viestipalvelu X:st\u00e4.\n  </p>\n </div>\n <p>\n  Perjantaina 1.3. suuri m\u00e4\u00e4r\u00e4 ihmisi\u00e4 ymp\u00e4ri Suomen oli saapunut Helsinkiin seuraamaan paikan p\u00e4\u00e4lt\u00e4 Alexander Stubbin virkaanastujaisia. N\u00e4iden joukossa oli Palestiina-mielisi\u00e4 ja vallankumouksellisia mielenosoittajia.\n  <span id=\"more-4948\">\n  </span>\n </p>\n <div class=\"wp-caption alignnone\" id=\"attachment_4950\" style=\"width: 248px\">\n  <p class=\"IMAGE_ARCHIVED\">\n   Inside\n  </p>\n  <p class=\"wp-caption-text\" id=\"caption-attachment-4950\">\n   Palestiina-aktivisteja Eduskuntatalolla. Aktivistit huusivat: \u201cVapaa, vapaa Palestiina! Loppu asekaupalle!\u201d Kuvakaappaus Sumud-j\u00e4rjest\u00f6n Facebookiin lataamasta videosta.\n  </p>\n </div>\n <p>\n  Porvarillinen media kehuskelee seuraavansa \u201cjournalistisia kriteereit\u00e4\u201d, joiden nojalla se v\u00e4itt\u00e4\u00e4 toimivansa \u201cvallan vahtikoirana\u201d ja selvitt\u00e4v\u00e4ns\u00e4 aina asioiden molemmat puolet. Stubbin virkaanastujaiset n\u00e4ytt\u00e4v\u00e4t j\u00e4lleen, ett\u00e4 n\u00e4m\u00e4 ovat vain kauniita sanoja.\n </p>\n <p>\n  Suomalaisissa tiedotusv\u00e4lineiss\u00e4, jotka ottivat videokuvaa Alexander Stubbin virkaanastujaisista, kuultiin taukoamattomia huutoja \u201cLahtari!\u201d. Ylen videolla n\u00e4m\u00e4 kuuluvat selv\u00e4sti sek\u00e4\n  <a href=\"https://areena.yle.fi/1-68240012\">\n   Eduskuntatalolta\n  </a>\n  ett\u00e4\n  <a href=\"https://areena.yle.fi/1-68241022\">\n   Presidentinlinnalta\n  </a>\n  . IS-HS:n videolla n\u00e4m\u00e4 ovat tallentuneet varsin selv\u00e4sti Presidentinlinnalla (\n  <a href=\"https://www.is.fi/politiikka/art-2000010262992.html\">\n   live-seuranta\n  </a>\n  , mainittu videoklippi l\u00f6ytyy kello 13:06 tehdyst\u00e4 p\u00e4ivityksest\u00e4).\n </p>\n <p>\n  Tyypillinen tapa asian sivuuttamiseksi oli fraasi \u201cYleis\u00f6n huutoa kuuluu taustalla\u201d tai \u201cIhmiset huutavat: \u201cKiitos Sauli!\u201d ja \u201cOnnea Alex!\u201d\u201d. Peittely-yritykset ovat sit\u00e4kin k\u00f6mpel\u00f6mpi\u00e4, kun IS-HS:n videolla kuuluu, kun Stubb sanoo: \u201cTuol on joku Palestiina\u2026\u201d, mink\u00e4 j\u00e4lkeen Stubb ja Niinist\u00f6 menev\u00e4t vakavaksi. Miesten koko sananvaihto ei kuulu videolta, mutta Niinist\u00f6 ilmeisesti kysyy, \u201cmiss\u00e4?\u201d, sill\u00e4 lyhyen keskustelun j\u00e4lkeen Stubb kumartuu osoittamaan k\u00e4dell\u00e4\u00e4n Niinist\u00f6lle, miss\u00e4 mielenosoittajat sijaitsevat. Presidentit, tai l\u00e4hinn\u00e4 h\u00e4tk\u00e4ht\u00e4nyt Stubb, jatkoi t\u00e4m\u00e4n j\u00e4lkeenkin viel\u00e4 puhumista, mutta sanat erottuvat hyvin huonosti. Mielenosoittajat antoivat todellisen moraalisen iskun.\n </p>\n <div class=\"wp-caption alignnone\" id=\"attachment_4951\" style=\"width: 650px\">\n  <p class=\"IMAGE_ARCHIVED\">\n   Inside\n  </p>\n  <p class=\"wp-caption-text\" id=\"caption-attachment-4951\">\n   Stubb osoittaa Niinist\u00f6lle mielenosoittajat. Kuvakaappaus HS-IS:n videolta.\n  </p>\n </div>\n <p>\n  Kuitenkin ainoa maininta mist\u00e4\u00e4n protestiin vivahtavastakaan on\n  <a href=\"https://yle.fi/a/74-20077149/64-3-213140\">\n   Ylell\u00e4\n  </a>\n  : \u201cOsa yleis\u00f6st\u00e4 on tuonut paikalle oletettavasti Gazan sotaan kantaa ottavia lakanoita, joissa lukee \u201dtulitauko nyt\u201d.\u201d T\u00e4m\u00e4 ilmeisesti viittaa aktivisteihin, joista Sumud \u2013 Suomen Palestiina-verkosto\n  <a href=\"https://www.facebook.com/sumud.fin/videos/finnish-activists-greeted-the-new-and-outgoing-president-of-finland-on-friday-13/946464160256707/\">\n   on uutisoinut\n  </a>\n  . Mit\u00e4\u00e4n kuvia porvarillisessa mediassa ei jaettu tai sit\u00e4 ei sanoin todettu, ett\u00e4 yleis\u00f6n seasta kaikui kuuluvia \u201cLahtari!\u201d-huutoja. L\u00e4hinn\u00e4 jotkut alemman tason oikeistopoliitikot ovat kauhistelleet mielenosoittajia sanoin, kuvin ja videoin sosiaalisessa mediassa.\n </p>\n <p>\n  Sen sijaan lehdist\u00f6n kaiken huomion vei yleisen mielipiteen luominen Stubbin puolesta. Iltasanomilla on esimerkiksi t\u00e4llaisia juttuja: \u201cTarja ja Kaitsu Sein\u00e4joelta tulivat kertomaan terveiset Pohjanmaalta Stubbille\u201d, \u201cNuoret miehet haluavat kirjoittaa Stubbin hengess\u00e4 kolme pointtia onnitteluksi\u201d. Yle puolestaan kuvailee kahden luokiolaisen tuntoja: \u201cNuorten mielest\u00e4 Sauli on ihana, mutta vaihtoon suhtaudutaan luottavaisesti\u201d. Iltalehden luetuimpiin juttuihin kuuluivat Iltalehden viihdetoimituksen jutut \u201cAsiantuntijalta tarkka huomio Stubbin puvusta\u201d ja \u201cT\u00e4llaiset asut Jenni Haukiolla ja Suzanne Innes-Stubbilla on\u201d.\n </p>\n <p>\n  Mit\u00e4 politiikkaan tulee, ainoa porvarillisessa mediassa esiintynyt \u00e4\u00e4ni on, ett\u00e4 \u201cStubb on kasvanut presidentilliseksi\u201d, mik\u00e4 tarkoittaa t\u00e4yden siunauksen antamista h\u00e4nelle. T\u00e4m\u00e4 vastaa Stubbin kampanjalle keskeist\u00e4 kasvutarinaa, jonka tukemisen porvarillinen media aloitti heti Stubbin vaalikampanjan aloitustilaisuudessa. Jos jokin toinen \u00e4\u00e4ni on esiintynyt, se on haikeus \u201crakastetun johtajan\u201d Niinist\u00f6n v\u00e4istymisest\u00e4, mutta t\u00e4m\u00e4 ei haasta Stubbin presidenttiyden tukemista.\n </p>\n <p>\n  L\u00e4himm\u00e4s \u201ckriittisyytt\u00e4\u201d nousi, kun Iltalehden toimittaja\n  <a href=\"https://www.iltalehti.fi/politiikka/a/d9b10e96-330e-4a9f-bf90-a567c3cfaeb5\">\n   kysyi\n  </a>\n  Stubbilta tiedotustilaisuuden p\u00e4\u00e4tteeksi: \u201cOletteko nyt enemm\u00e4n huolissanne Suomen turvallisuudesta kuin presidenttiehdokkaana?\u201d Iltalehti otsikoi \u201cStubbin historiallinen tiedotustilaisuus p\u00e4\u00e4ttyi yll\u00e4tt\u00e4v\u00e4\u00e4n kysymykseen\u201d, ja leip\u00e4tekstiss\u00e4 sanotaan: \u201cKysymys yll\u00e4tti silmin n\u00e4hden Stubbin.\u201d Stubb ei kuitenkaan horjunut t\u00e4h\u00e4n kysymykseen vastaamisessa. T\u00e4h\u00e4n porvarillinen media \u201ckriittisimmill\u00e4\u00e4n\u201d p\u00e4\u00e4si. Miksi ei kysytty tuoreelta presidentilt\u00e4, mit\u00e4 h\u00e4n ajattelee Kauppatorilla olleista mielenosoittajista? Koska media halusi vaieta t\u00e4st\u00e4.\n </p>\n <p>\n  Juttujen kokonaisuudesta muodostuu kuva, joka korostaa fiktiivist\u00e4 kansan yksimielisyytt\u00e4 \u2013 tai v\u00e4hint\u00e4\u00e4n passiivista hyv\u00e4ksynt\u00e4\u00e4 \u2013 Stubbin puolesta, ja paljon huomiota keskitet\u00e4\u00e4n jopa t\u00e4ysin tyhj\u00e4np\u00e4iv\u00e4isiin asioihin samalla, kun poliittisesti siunataan Stubbin presidenttiys. T\u00e4ll\u00e4 tavoin porvarillinen media tukee Stubbia, jonka ensimm\u00e4inen teht\u00e4v\u00e4 presidenttin\u00e4 on luoda n\u00e4enn\u00e4inen ja valheellinen koko kansan yhten\u00e4isyys oman presidenttiytens\u00e4 alla. Media ei toimi \u201cvallan vahtikoirana\u201d, vaan sen sylikoirana, ja sen tiedonv\u00e4litys on hyvin yksipuolista. T\u00e4m\u00e4 siit\u00e4kin huolimatta, ett\u00e4 porvarillisessakin mediassa on ajoittain nostettu esille kriittisi\u00e4 huomioita siit\u00e4, ett\u00e4 presidentti on hyvin korkean vallank\u00e4ytt\u00e4j\u00e4 mutta demokraattisen kontrollin ulottumattomissa \u2013 eik\u00f6 v\u00e4hint\u00e4, mit\u00e4 media voisi tehd\u00e4 demokratian hyv\u00e4ksi, olisi t\u00e4ytt\u00e4\u00e4 itse itselleen antamansa teht\u00e4v\u00e4 \u201cvallan vahtikoirana\u201d? Sen hurskastelu \u201cjournalistisista kriteereist\u00e4\u00e4n\u201d n\u00e4ytt\u00e4ytyy j\u00e4lleen hyvin tekopyh\u00e4n\u00e4.\n </p>\n <p>\n  Haluamme alleviivata, ett\u00e4 porvarillinen media ei voi vedota luotettavan tiedon puutteeseen tai siihen, ettei asia olisi ollut merkitt\u00e4v\u00e4, tai siihen, ettei se v\u00e4itetysti kiinnostaisi suomalaisia lukijoita, \u2013 yleisimm\u00e4t v\u00e4itteet, jotka se esitt\u00e4\u00e4 tekosyyksi heikolle ja Israel-mieliselle Palestiina-uutisoinnilleen. Stubbin virkaanastujaisissa media oli itse paikalla, joten sill\u00e4 oli taatusti saatavilla luotettavaa tietoa. Protestointi oli ainakin sik\u00e4li merkitt\u00e4v\u00e4\u00e4, ett\u00e4 Stubb itse kiinnitti siihen huomiota Presidentinlinnan parvekkeella. Kiinnostuksesta uutista kohtaan puolestaan kertoo esimerkiksi se, ett\u00e4 kokoomuspoliitikko Otto Meren\n  <a href=\"https://x.com/OttoMeri/status/1763555613814960194\">\n   p\u00e4ivitys\n  </a>\n  viestipalvelu X:ss\u00e4 ker\u00e4si vuorokaudessa yli tuhat tykk\u00e4yst\u00e4. Onko sill\u00e4 mit\u00e4\u00e4n tekosyit\u00e4 yksipuoliselle uutisoinnilleen Stubbin virkaanastujaisista?\n </p>\n <p>\n  Todellinen syy on, ett\u00e4 media yksinkertaisesti vain haluaa antaa tietyn narratiivin Stubbin virkaanastujaisista, ja se on: \u201ckoko kansa, haikeana Niinist\u00f6n v\u00e4istymisest\u00e4, on yksimielisesti Stubbin tukena tai v\u00e4hint\u00e4\u00e4nkin hyv\u00e4ksyy sen\u201d. Ettei poliittisista protesteista uutisoitu, vastaa presidentin \u201cep\u00e4poliittista\u201d, korporatiivista luonnetta ja sen mukaisesti Stubbin ensimm\u00e4ist\u00e4 teht\u00e4v\u00e4\u00e4 uutena presidenttin\u00e4.\n </p>\n <p>\n  Samalla median linja on asetettava kontekstiinsa. Yht\u00e4\u00e4lt\u00e4 on n\u00e4ht\u00e4v\u00e4 suhde median harjoittaman vaikenemisen ja poliisirepression v\u00e4lill\u00e4. Stubbin virkaanastujaisia varten oli mobilisoitu valtavasti poliiseja hoitamaan liikenne- ja turvaj\u00e4rjestelyit\u00e4, mutta protestointiin ei puututtu. T\u00e4lle on useita syit\u00e4. Suomalaiselle medialle ehk\u00e4 voi viel\u00e4 sanoa, ettei ole hyv\u00e4 uutisoida, koska Ven\u00e4j\u00e4 seuraa tarkasti Suomen sis\u00e4isi\u00e4 selkkauksia, mutta kansainv\u00e4liselle medialle, jota oli kosolti paikalla, ei voikaan sanoa, ett\u00e4 \u201c\u00e4lk\u00e4\u00e4 sitten uutisoiko mist\u00e4\u00e4n s\u00e4r\u00f6\u00e4\u00e4nist\u00e4\u201d \u2013 t\u00e4m\u00e4 olisi asettanut Suomen koko huteran demokraattisen julkisivun kyseenalaiseksi kansainv\u00e4lisen median silmiss\u00e4. Protestointi oli my\u00f6s niin pienimuotoista, ett\u00e4 poliisi katsoi poliisihy\u00f6kk\u00e4yksen antavan sille vain enemm\u00e4n huomiota ja siten tukevan mielenosoittajien tavoitteita. Sit\u00e4k\u00e4\u00e4n seikkaa ei tule v\u00e4h\u00e4tell\u00e4, ett\u00e4 mielenosoittajien ollessa muun yleis\u00f6n seassa poliisin olisi ollut vaikea kohdistaa iskunsa oikein. Siten vaakakuppi k\u00e4\u00e4ntyi poliisihy\u00f6kk\u00e4yst\u00e4 vastaan. Kun protestia ei voitu tukahduttaa v\u00e4kivalloin, porvarillinen media n\u00e4ytteli oman roolinsa oikein nimenomaan vaikenemalla siit\u00e4. Toisaalta kontekstin osalta on n\u00e4ht\u00e4v\u00e4 se, ett\u00e4 vaikka protestointi olikin niin merkitt\u00e4v\u00e4\u00e4, ett\u00e4 presidentti itse reagoi siihen, se j\u00e4i kuitenkin niin pienimuotoiseksi, ett\u00e4 siit\u00e4 pystyi helposti vaikenemaan. Noiden kontekstoivien huomioiden kautta porvarillisen median tiedotuslinja asettuu osaksi luokkataistelua.\n </p>\n <p>\n  Lopuksi on alleviivattava, ett\u00e4 taantumuksen tietoinen toiminta, joka pyrki v\u00e4ltt\u00e4m\u00e4\u00e4n pienenk\u00e4\u00e4n s\u00e4r\u00f6n syntymist\u00e4 kansakunnan fiktiiviseen yksimielisyyteen, vahvistaa j\u00e4lleen kerran, ett\u00e4 vaikka tasavallan presidentilt\u00e4 on perustuslaissa otettu pois valtaoikeuksia, se on s\u00e4ilytt\u00e4nyt ehdottoman asemansa kaikkein korkeimpana poliittisena instituutiona porvarillisessa Suomessa. T\u00e4m\u00e4 vahvistaa oikeaksi Punalipussa esitetyn arvion tasavallan presidentin merkityksest\u00e4.\n </p>\n</div>\n", "source": "https://punalippu.noblogs.org/post/2024/03/02/stubbin-virkaanastujaisten-vaietut-protestit/", "title": "Stubbin virkaanastujaisten vaietut protestit", "author": ["lipunkantaja"], "categories": ["Yleinen"]}