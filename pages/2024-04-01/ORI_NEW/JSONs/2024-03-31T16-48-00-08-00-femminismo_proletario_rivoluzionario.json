{"title": "31 marzo 1872 nasce Aleksandra Kollontaj - una breve biografia - La raccolta delle sue Conferenze", "published time": "2024-03-31T16:48:00+08:00", "images": ["https://blogger.googleusercontent.com/img/b/R29vZ2xl/AVvXsEjKBw4y6E__aUHjRYT2zsOhSklwAOuwVoOKAykFbVVzjDHTMfv_REHfuM7QKeXdsxSu33hrVgts2eMalDPehnt2i5tIhs0AMeBj2fZQL7vwTZmiBokfOdWxEUZM2LuQkkQNKOrYBALqcToOtnYrCwKZ-SbBRHx8dhTLGPOo7irhxHULStrgByiafSeD2Xk/s1755/FRD%20Kollontaj_page-0001.jpg"], "content": "<div class=\"post-body entry-content\" id=\"post-body-6707201341882163831\" itemprop=\"description articleBody\">\n <div class=\"separator\" style=\"clear: both; text-align: center;\">\n  <a href=\"https://blogger.googleusercontent.com/img/b/R29vZ2xl/AVvXsEjKBw4y6E__aUHjRYT2zsOhSklwAOuwVoOKAykFbVVzjDHTMfv_REHfuM7QKeXdsxSu33hrVgts2eMalDPehnt2i5tIhs0AMeBj2fZQL7vwTZmiBokfOdWxEUZM2LuQkkQNKOrYBALqcToOtnYrCwKZ-SbBRHx8dhTLGPOo7irhxHULStrgByiafSeD2Xk/s1755/FRD%20Kollontaj_page-0001.jpg\" imageanchor=\"1\" style=\"clear: left; float: left; margin-bottom: 1em; margin-right: 1em;\">\n   <img border=\"0\" data-original-height=\"1755\" data-original-width=\"1241\" height=\"320\" src=\"https://blogger.googleusercontent.com/img/b/R29vZ2xl/AVvXsEjKBw4y6E__aUHjRYT2zsOhSklwAOuwVoOKAykFbVVzjDHTMfv_REHfuM7QKeXdsxSu33hrVgts2eMalDPehnt2i5tIhs0AMeBj2fZQL7vwTZmiBokfOdWxEUZM2LuQkkQNKOrYBALqcToOtnYrCwKZ-SbBRHx8dhTLGPOo7irhxHULStrgByiafSeD2Xk/s1755/FRD%20Kollontaj_page-0001.jpg\" srcset=\"https://blogger.googleusercontent.com/img/b/R29vZ2xl/AVvXsEjKBw4y6E__aUHjRYT2zsOhSklwAOuwVoOKAykFbVVzjDHTMfv_REHfuM7QKeXdsxSu33hrVgts2eMalDPehnt2i5tIhs0AMeBj2fZQL7vwTZmiBokfOdWxEUZM2LuQkkQNKOrYBALqcToOtnYrCwKZ-SbBRHx8dhTLGPOo7irhxHULStrgByiafSeD2Xk/s1755/FRD%20Kollontaj_page-0001.jpg\" width=\"226\"/>\n  </a>\n </div>\n <span style=\"\">\n  <b>\n   Il Mfpr ha raccolto, in una pubblicazione della collana \"\n   <i>\n    Formazione rivoluzionaria delle donne\n   </i>\n   \", tutte le Conferenze sulla \"Liberazione delle donna\", fatte dalla Kollontay nel 1921 all'universit\u00e0 di Sverdlov - Si pu\u00f2 richiedere a: mfpr.naz@gmail.com\n  </b>\n </span>\n <div>\n  <div style=\"text-align: center;\">\n   <b style=\"\">\n    *****\n   </b>\n  </div>\n  <div>\n   Il 31 marzo 1872 nasce Aleksandra Kollontaj - Commissario del popolo della RSFS Russa per la solidariet\u00e0 statale dal 11 novembre 1917 al 23 febbraio 1918.\n   <div>\n   </div>\n   <div>\n    Aleksandra Michajlovna Kollontaj, in russo \u0410\u043b\u0435\u043a\u0441\u0430\u043d\u0434\u0440\u0430 \u041c\u0438\u0445\u0430\u0439\u043b\u043e\u0432\u043d\u0430 \u041a\u043e\u043b\u043b\u043e\u043d\u0442\u0430\u0439?, nata Domontovi\u010d, \u0414\u043e\u043c\u043e\u043d\u0442\u043e\u0301\u0432\u0438\u0447 (San Pietroburgo, 31 marzo 1872 \u2013 Mosca, 9 marzo 1952), \u00e8 stata una rivoluzionaria russa di orientamento marxista e femminista, la prima donna nella storia ad aver ricoperto l'incarico di ministra e ad aver figurato, come funzionaria di carriera e come ambasciatrice, nella diplomazia dei grandi paesi europei. Secondo lo storico del pensiero socialista G.D.H. Cole, ella fu, insieme a Marija Spiridonova, l'unica figura femminile davvero di spicco della rivoluzione russa.\n   </div>\n   <div>\n    Aleksandra era figlia del generale Michail Alekseevi\u010d Domontovi\u010d (1830-1902), nobile proprietario terriero di origine ucraina, che aveva partecipato alla guerra russo-turca del 1877 ed era stato governatore di Tarnovo. Sua madre, Aleksandra Aleksandrovna Masalina (1848-1899) \u2013 Mravinskaja in forza del primo matrimonio \u2013 una finlandese di origine contadina, il cui padre aveva fatto fortuna con il commercio del legname, aveva sposato il generale Domontovi\u010d in seconde nozze, gi\u00e0 madre di due figlie\u2026Poich\u00e9 i genitori temevano che in una scuola pubblica avrebbe potuto frequentare cattive compagnie, Aleksandra studi\u00f2 privatamente con un'istitutrice, Marija Strachova, per altro legata segretamente ai circoli rivoluzionari, e si diplom\u00f2 a sedici anni. Avrebbe voluto seguire all'Universit\u00e0 i corsi tenuti dallo storico Konstantin Nikolaevi\u010d Bestu\u017eev-Rjumin (1829-1897), ma i genitori le imposero ancora lezioni private di storia e letteratura sotto la direzione di Viktor Petrovi\u010d Ostrogorskij (1840-1902), un noto storico della letteratura russa.\nLa sua terza sorellastra Ad\u00e8le aveva accettato un matrimonio di convenienza.  Aleksandra, invece, rifiutando matrimoni di convenienza e anche volendo sottrarsi alla tutela dei genitori, spos\u00f2 nel 1893 per amore un cugino, l'ingegnere Vladimir Ludvigovi\u010d Kollontaj (1867-1917), non visto di buon occhio dalla madre, dal quale ebbe il figlio Michail, ma da cui si separ\u00f2 di fatto dopo tre anni. Aveva gi\u00e0 opinioni politiche che inclinavano verso il populismo rivoluzionario, non condivise dal marito, e considerava soffocante una vita esclusiva di moglie e di madre. Entr\u00f2 a far parte di una societ\u00e0 per la diffusione della cultura, attraverso la quale pot\u00e9 stabilire dei contatti con ambienti operai e con i detenuti politici della fortezza di \u0160lissel'burg. L'assidua frequentazione del quartiere operaio di Narva, il lungo sciopero dei tessili nel 1896, la conoscenza di Elena Stasova e la lettura delle riviste marxiste legali \u00abNa\u010dalo\u00bb (L'Inizio) e \u00abNovoe Slovo\u00bb (La Parola nuova) favorirono il suo avvicinamento alla socialdemocrazia.\nNel 1898 scrisse per la rivista \u00abObrazovanije\u00bb (Educazione) il saggio Le basi dell'educazione secondo Dobroljubov e in agosto si trasfer\u00ec a Zurigo per seguire all'Universit\u00e0 i corsi di economia del professor Heinrich Herkner (1863-1932), del quale aveva conosciuto e apprezzato il libro Die Arbeiterfrage (La questione operaia), pubblicato nel 1894. Durante la sua permanenza a Zurigo apparve il libro di Eduard Bernstein I presupposti del socialismo e i compiti della socialdemocrazia, il primo tentativo di revisione del marxismo che fu ben accolto da Herkner, mentre Kollontaj si sentiva sempre pi\u00f9 una marxista ortodossa e trov\u00f2 nello scritto di Rosa Luxemburg Riforma o rivoluzione la confutazione delle opinioni \u00abopportuniste\u00bb di Bernstein.\n   </div>\n   <div>\n    Copenaghen, 1910, VIII congresso dell'Internazionale socialista: al centro la Kollontaj con Clara Zetkin\nIl suo professore le consigli\u00f2 allora di recarsi in Inghilterra per studiare da vicino il movimento operaio inglese, cos\u00ec da trovare - sosteneva Herkner - le ragioni che legittimavano il revisionismo. Raccomandata ai coniugi Sydney e Beatrice Webb, dai colloqui che ebbe con loro e dall'osservazione dell'operato dei laburisti, Aleksandra Kollontaj si persuase del contrario e con tale convinzione lasci\u00f2 il Regno Unito per tornare in Russia, decisa a impegnarsi attivamente nel movimento socialdemocratico del suo paese. In Russia si oppose ai \u00abmarxisti legali\u00bb come P\u00ebtr Berngardovi\u010d Struve e Michail Ivanovi\u010d Tugan-Baranovskij (1865-1919), e pubblic\u00f2, sulla rivista \u00abNau\u010dnoe Obozrenie\u00bb (Rassegna scientifica), articoli contro il revisionismo bernsteiniano che le furono censurati.\nLa prima fase dell'attivit\u00e0 politica\nEntr\u00f2 nel Partito Operaio Socialdemocratico Russo nel 1898. In questo periodo s'interess\u00f2 particolarmente alla situazione sociale della Finlandia, provincia parzialmente autonoma dell'Impero russo, scrivendo dal 1900 articoli pubblicati sulla \u00abNau\u010dnoe Obozrenie\u00bb, sulla \u00abObrazovanije\u00bb (Educazione) e sulla \u00abRusskoe bogatstvo\u00bb (La ricchezza russa), che furono raccolti nel 1903 a formare il libro La situazione della classe operaia in Finlandia. Nel 1901 e nel 1903 and\u00f2 nuovamente all'estero e conobbe Kautsky, Plechanov, Lafargue e Rosa Luxemburg. Partecip\u00f2 a Londra al secondo congresso del POSDR, nel quale emersero i primi conflitti tra bolscevichi e menscevichi, e mantenne una posizione di equidistanza.\nQuando torn\u00f2 in Russia nel 1903, i suoi genitori erano morti e lei si separ\u00f2 definitivamente dal marito. Il 22 gennaio 1905 - \u00abera un giorno straordinariamente pieno di sole\u00bb, ricord\u00f2 - assistette nelle strade di Pietroburgo al massacro dei manifestanti che erano andati a presentare una petizione allo zar. In quell'anno partecip\u00f2 all'attivit\u00e0 clandestina di stampa e propaganda tra i bolscevichi, dai quali si separ\u00f2 nel 1906 non condividendo il loro boicottaggio delle elezioni della I Duma di Stato, e si un\u00ec alla frazione menscevica, della quale far\u00e0 parte fino al 1915. In settembre partecip\u00f2 a Mannheim alla IV Conferenza femminile della SPD e nel 1907, a Stoccarda, alla Conferenza femminile dell'Internazionale socialista, sostenendo con Clara Zetkin il diritto al voto delle donne.\nPer la sua attivit\u00e0 di agitazione tra gli operai tessili e per aver scritto La Finlandia e il socialismo, un appello all'insurrezione degli operai finlandesi, fu costretta a entrare in clandestinit\u00e0. Partecip\u00f2 egualmente nel dicembre del 1908 al primo congresso femminile pan-russo organizzando un gruppo di lavoratrici con un proprio programma che si distingueva, per i suoi contenuti classisti, dal suffragismo borghese del movimento femminile europeo. Prima della chiusura del congresso, avvertita che la polizia era sulle sue tracce, dovette fuggire dalla Russia.\nIn Germania s'iscrisse al Partito Socialdemocratico di Germania. Nel 1909 pubblic\u00f2 Le basi sociali della questione femminile, \u00abuna disputa polemica con le suffragette borghesi\u00bb - scrisse - e insieme una sollecitazione rivolta alla socialdemocrazia russa a costruire \u00abun valido movimento di donne lavoratrici in Russia\u00bb. Nel 1910 partecip\u00f2 all'ottavo congresso della Seconda Internazionale tenuto a Copenaghen, nel corso del quale fu proposta l'istituzione della giornata internazionale della donna. Partecip\u00f2 anche al congresso del 1912 a Basilea, dove elabor\u00f2 un piano di assistenza alla maternit\u00e0 che fu in parte adottato in Russia nel 1918. Nel 1913, a Londra, scrisse Societ\u00e0 e maternit\u00e0.\nDurante questo periodo, tenne contatti con i partiti socialisti europei, spostandosi in quasi tutti i paesi d'Europa - fu anche in Italia - e, allo scoppio della prima guerra mondiale fu arrestata in Germania per propaganda anti-militarista ed espulsa. Trasferitasi in Danimarca e poi in Svezia, fu nuovamente arrestata e dovette risiedere in Norvegia. Nel 1915 prese parte alla Conferenza di Zimmerwald, sostenendo la necessit\u00e0 di boicottare la guerra, secondo la tesi della corrente bolscevica alla quale ader\u00ec, e scrisse l'opuscolo A chi \u00e8 necessaria la guerra? Dalla fine del 1915 si rec\u00f2 per due volte negli Stati Uniti, tenendo conferenze e dibattiti contro il conflitto mondiale e riunendosi in tal modo anche al figlio Michail per il quale, cos\u00ec come per altri studenti russi, aveva evitato la coscrizione obbligatoria ottenendone l'invio in America per lavorare alle forniture materiali alla Russia. \nIntanto fin dal 1911, troncando bruscamente una lunga relazione con il compagno di frazione e scienziato agronomo (fra l'altro gi\u00e0 sposato), P\u00ebtr Pavlovi\u010d Maslov (1867-1946), la Kollontaj si era legata sentimentalmente ad Aleksandr Gavrilovi\u010d \u0160ljapnikov\nLa rivoluzione\nNel marzo del 1917, dopo lo scoppio della rivoluzione contro lo zarismo, torn\u00f2 in Russia e fu la prima donna ad essere eletta al Comitato esecutivo del Soviet di Pietrogrado. ..\nPavel Dybenko e Aleksandra KollontajAleksandr \u0160ljapnikov, compagno di lotta e, per qualche tempo, anche di vita, della Kollontaj\nIn luglio fu tra i bolscevichi arrestati per ordine di Kerenskij e il partito la elesse membro del Comitato centrale, incaricandola della revisione del programma, e candidandola all'Assemblea costituente. Fu nominata, il 28 ottobre, dopo la vittoria della Rivoluzione, \u00abcommissaria del popolo\u00bb (cio\u00e8 ministra) per l'assistenza sociale, prima donna al mondo ad essere membro di un governo. Nel breve periodo del suo incarico, decret\u00f2 la distribuzione ai contadini delle terre appartenenti ai monasteri, l'istituzione degli asili nido statali e l'assistenza di maternit\u00e0.\nAleksandra Kollontaj entr\u00f2 per\u00f2 ben presto in contrasto con la politica del governo bolscevico, aderendo alla corrente dei \u00abcomunisti di sinistra\u00bb che si opponevano alla firma del trattato di Brest-Litovsk, dimettendosi dalla carica di commissaria del popolo\u2026.\n   </div>\n   <div>\n    Ci\u00f2 non le imped\u00ec comunque di essere, nello stesso anno, tra le organizzatrici del primo congresso delle donne lavoratrici russe dal quale nacque il \u017denotdel, organismo per la promozione della partecipazione delle donne alla vita pubblica, per le iniziative sociali e la lotta all'analfabetismo. Grazie anche alla sua iniziativa, le donne ottennero il diritto di voto e di essere elette, il diritto all'istruzione e a un salario eguale a quello degli uomini. Venne anche introdotto il divorzio e, nel 1920, il diritto all'aborto\u2026\nCon un articolo pubblicato sulla \u00abPravda\u00bb il 28 gennaio 1921, si schier\u00f2 con l'Opposizione operaia (Rabo\u010daja opposicija.\nLa carriera diplomatica\n Dopo che il Canada le ebbe rifiutato il gradimento nel mese di settembre, fu quindi nominata consigliera presso la rappresentanza commerciale sovietica a Oslo di cui divenne ben presto responsabile: quando nel febbraio del 1924 la Norvegia riconobbe ufficialmente il governo sovietico e la rappresentanza di quest'ultimo fu trasformata in una vera e propria legazione, la Kollontaj fu promossa prima al rango di \"charg\u00e9e d'affaires\", poi, nel mese di agosto, a quello di ministra plenipotenziaria. \nIn tale rango rappresent\u00f2 l'Unione Sovietica in Norvegia fino al 1926 e poi dal 1927 al 1930, nonch\u00e9 nell'intervallo, tra il 1926 e il 1927, in Messico. Dal 1930 al 1945 pass\u00f2 quindi a rappresentare il suo paese in Svezia, inizialmente ancora con il rango di ministra plenipotenziaria e poi, finalmente, dal 1943, con quello di ambasciatrice. Fu una delle sole diciassette donne che parteciparono come delegate all'Assemblea generale della Societ\u00e0 delle Nazioni nell'arco dei circa vent'anni di vita dell'organizzazione.\n   </div>\n  </div>\n </div>\n <div style=\"clear: both;\">\n </div>\n</div>", "pdf_content": null, "pdf_links": [], "description": "Il Mfpr ha raccolto, in una pubblicazione della collana \" Formazione rivoluzionaria delle donne \", tutte le Conferenze sulla \"Liberazione de...", "author": ["mfprmi"], "source": "https://femminismorivoluzionario.blogspot.com/2024/03/31-marzo-1872-nasce-aleksandra.html", "source_name": "femminismo proletario rivoluzionario"}