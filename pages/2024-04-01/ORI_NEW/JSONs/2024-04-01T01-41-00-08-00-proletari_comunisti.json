{"title": "pc 31 marzo - Gaza, l\u2019abisso genocida di un certo Occidente", "published time": "2024-04-01T01:41:00+08:00", "images": ["https://assets.contropiano.org/img/2024/03/gaza-abisso-genocida-occidente.jpg"], "content": "<div class=\"post-body entry-content\" id=\"post-body-4288929422944323603\" itemprop=\"description articleBody\">\n <main>\n  <span class=\"articleauthor\">\n   di\n   <a href=\"https://contropiano.org/author/redazione-contropiano\">\n    Nevio Gambula *\n   </a>\n  </span>\n  <article>\n   <div class=\"content-post\">\n    <div id=\"thumbsingle\">\n     <a href=\"https://assets.contropiano.org/img/2024/03/gaza-abisso-genocida-occidente.jpg\" rel=\"aprilightbox\" title=\"Ingrandisci la foto Gaza, l\u2019abisso genocida di un certo Occidente\">\n      <img alt=\"\" height=\"267\" src=\"https://assets.contropiano.org/img/2024/03/gaza-abisso-genocida-occidente.jpg\" srcset=\"https://assets.contropiano.org/img/2024/03/gaza-abisso-genocida-occidente.jpg\" width=\"640\"/>\n     </a>\n    </div>\n    <p align=\"justify\">\n     <span>\n      <span style=\"font-family: Liberation Serif, serif;\">\n       <span>\n        Guardando\n i video provenienti da Gaza si rimane colpiti dalla ferocia \ndell\u2019esercito israeliano; \u00e8 percepibile in ogni gesto, persino \nnell\u2019irrisione gratuita dei bambini. Non c\u2019\u00e8 alcuna giustizia in essa, \nalcuna coscienza etica o azione giustificata; c\u2019\u00e8 soltanto una \ngigantesca volont\u00e0 di annichilire i palestinesi.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        Ferocia,\n crudelt\u00e0, terrore. Qualsiasi termine si usi per descrivere il \ncomportamento dell\u2019esercito israeliano, anche il pi\u00f9 preciso, non sar\u00e0 \nmai in grado di rappresentare compiutamente quello che sta accadendo \nrealmente a Gaza. Che \u00e8 qualcosa di eccezionale; stra-ordinario, \nproprio.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        Diventa\n sempre pi\u00f9 chiaro che quello che sta accadendo in quella striscia di \nterra \u00e8, insieme, una ferocia\n        <span>\n        </span>\n       </span>\n      </span>\n     </span>\n    </p>\n    <a name=\"more\">\n    </a>\n    <span>\n     <span style=\"font-family: Liberation Serif, serif;\">\n      <span>\n       gi\u00e0 vista, che si riallaccia ad altre \npulsioni genocidarie, e una ferocia di tipo nuovo, che si distingue per \nl\u2019alta capacit\u00e0 tecnologica utilizzata contro un popolo sostanzialmente \ninerme. Una ferocia penosa e vigliacca.\n      </span>\n     </span>\n    </span>\n    <p>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        \u00c8\n evidente che il fine dell\u2019esercito israeliano non \u00e8 \u201cla distruzione di \nHamas\u201d, bens\u00ec l\u2019allontanamento dei palestinesi dalla Striscia di Gaza, \nprima tappa per una nuova colonizzazione. Non esiste \u2013 ne \u00e8 possibile, \nvista la storia di quel conflitto \u2013 nessun obiettivo diverso.\n        <span>\n        </span>\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        Se\n non si tratter\u00e0 di un allontanamento totale, lo si dovr\u00e0 agli equilibri\n \u2013 fragili \u2013 di quella zona di mondo, pi\u00f9 che al risveglio etico degli \noccidentali o dei paesi arabi. Per l\u2019impatto fortemente simbolico che ha\n sempre avuto nelle popolazioni arabe, la \u201cquestione palestinese\u201d non \u00e8 \nrisolvibile con una semplice eliminazione fisica dei palestinesi; \nqualcuno dovr\u00e0 restare in vita, magari confinato in qualche deserto, \ncos\u00ec che gli equilibri si mantengano a un livello di guardia. Bisogna \nche il genocidio non sia completo affinch\u00e9 l\u2019obiettivo di Israele venga \nraggiunto.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        Dunque,\n no; per quanto possa essere accolta positivamente la risoluzione del \nConsiglio di sicurezza dell\u2019Onu, non c\u2019\u00e8 niente da applaudire. Il fuoco \ncesser\u00e0 sempre troppo tardi.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        A\n Gaza non \u00e8 soltanto naufragata l\u2019etica dei paesi occidentali, ormai \npalesemente privata del suo intrinseco \u201csenso umanistico e liberatorio\u201d,\n ma si \u00e8 confermata l\u2019incapacit\u00e0 delle liberal-democrazie di fermare un \ngenocidio in corso. Tutte le superstizioni derivanti dall\u2019eccesso di \nconfidenza con la \u201cdemocrazia\u201d israeliana, dalla propensione a \ntollerarne gli eccessi e i crimini, hanno consegnato i palestinesi \nall\u2019eccidio.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        Negli\n ultimi due anni ci siamo ubriacati di retorica, demonizzando le \nautocrazie e glorificando il sistema liberal-democratico; ma lo \nspettacolo penoso offerto dall\u2019Occidente di fronte al genocidio dei \npalestinesi dimostra \u2013 ancora una volta e inequivocabilmente \u2013 che ci\u00f2 \nche contano non sono i \u201cvalori\u201d, i diritti \u201cuniversali\u201d o il diritto \ninternazionale, ma solo e solamente le alleanze strategiche.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        Lo\n \u201cspirito\u201d profondo delle liberal-democrazie non \u00e8 molto diverso da \nquello delle autocrazie: YOU MAKE HISTORY WHEN YOU DO BUSINESS. Di \nconseguenza, ogni posizionamento diverso da quello che porta un \nvantaggio strategico \u00e8 nefasto e deve essere accuratamente evitato. Fino\n a quando Israele contribuir\u00e0 a difendere le ambizioni occidentali di \negemonia, fino a quando sar\u00e0 degno di questo ruolo nello scacchiere \nmedio-orientale, non si screditer\u00e0 il suo valore.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        Non\n \u00e8 certo un caso che la mistificazione maggiore si sia palesata proprio \nnei pi\u00f9 squallidi rappresentanti del liberalismo militarizzato, i \nfanatici dell\u2019atlantismo che non hanno esitato ad accusare di \nantisemitismo chiunque abbia criticato Israele. Coloro i quali, per \nintenderci, non mancano di affiancare la bandiera ucraina con quella di \nIsraele, incuranti del cortocircuito logico e di ogni decenza \nintellettuale.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        Questi\n liberali da operetta sono l\u2019avanguardia cialtrona dell\u2019egemonia \noccidentale; si pongono al di l\u00e0 di ogni valore realmente universale, \nperorando la causa di una forma odiosa di suprematismo. La difesa di \nIsraele rientra in questa gabbia ideologica. Hanno eluso la loro stessa \nretorica, combinando calcolo cinico e istinto di conservazione di \nun\u2019egemonia che \u00e8 gi\u00e0 persa; mistificazione e senso di superiorit\u00e0: il \npeggio, davvero.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        Questi\n non sono che la rappresentazione pi\u00f9 grottesca di uno \u201cspirito\u201d che \u00e8 \ncostitutivo delle liberal-democrazie, i cui interessi vitali non \ncoincidono con quelli dei popoli, bens\u00ec con l\u2019esclusivismo di classe. \nL\u2019aggettivo \u201cliberale\u201d domina sul sostantivo \u201cdemocrazia\u201d.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        L\u2019essenza,\n ecco; della democrazia. C\u2019\u00e8 la democrazia del privilegio, e c\u2019\u00e8 quella \ndell\u2019equit\u00e0. Nella prima, ci\u00f2 che ha pi\u00f9 valore \u00e8 il mercato, il \nprofitto, il business, tutte dimensioni che producono diseguaglianze e \npovert\u00e0; nella seconda, il superamento delle iniquit\u00e0 \u00e8 il fulcro di \nogni azione, sua unica finalit\u00e0.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        La\n prima, quella dei privilegi, \u00e8 la democrazia della borsa, del \ncolonialismo, dell\u2019accentramento della ricchezza in poche mani, del \nconnubio tra politica e industria militare; la seconda \u00e8 la democrazia \ndei \u201csenza propriet\u00e0\u201d, dei popoli, della pace.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        Per\n la prima, il furto di risorse serve al mantenimento dei privilegi; \u00e8 la\n democrazia che vuole esportare se stessa, non esitando a bombardare \naltre nazioni, invadere terre non sue, violare il diritto \ninternazionale. Per la seconda, solo l\u2019uguaglianza dei popoli ha valore \npositivo, qualsiasi parte della terra abitino.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        C\u2019\u00e8\n la democrazia degli interessi imperiali, e c\u2019\u00e8 quella dei popoli. Se la\n prima rende il mondo un posto meno libero e sicuro, la seconda ha \nun\u2019unica ragione di esistere: liberarsi delle forze che promuovono la \nprima, facendo diventare la democrazia lo spazio dell\u2019uguaglianza e \ndella pace.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        In\n fondo, anche nella \u201cquestione palestinese\u201d \u00e8 in gioco una diversa idea \ndi democrazia. L\u2019idea di una democrazia che non pu\u00f2 coincidere con il \ncolonialismo, l\u2019occupazione militare o la pulizia etnica. Proprio per \nquesto, oggi, la democrazia si difende contrastando l\u2019attitudine \ngenocidaria di Israele.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        Ogni\n discorso che difende le istanze di Israele e che ne giustifica i \ncomportamenti non \u00e8 solo complicit\u00e0 con il genocidio, ma \u00e8 anche \u2013 e \nforse soprattutto \u2013 un modo di svuotare dal di dentro l\u2019idea stessa di \ndemocrazia.\n       </span>\n      </span>\n     </span>\n    </p>\n    <p align=\"left\">\n     <span>\n      <span style=\"font-family: Liberation Serif, serif;\">\n       <span>\n        * da\n        <strong>\n         <em>\n          Facebook\n         </em>\n        </strong>\n       </span>\n      </span>\n     </span>\n    </p>\n   </div>\n  </article>\n </main>\n <div style=\"clear: both;\">\n </div>\n</div>", "pdf_content": "", "pdf_links": [], "description": "di  Nevio Gambula *                          Guardando  i video provenienti da Gaza si rimane colpiti dalla ferocia  dell\u2019esercito israelian...", "author": ["maoist"], "source": "https://proletaricomunisti.blogspot.com/2024/03/pc-31-marzo-gaza-labisso-genocida-di-un.html", "source_name": "proletari comunisti"}