{"title": "pc 17 febbraio - Torino, Askatasuna consegna l'immobile occupato al Comune - Askatasuna: \u201cCos\u00ec \u00e8, ci pare\u201d... - Cio\u00e8?", "published time": "2024-02-17T08-15-00-01-00", "images": ["https://blogger.googleusercontent.com/img/b/R29vZ2xl/AVvXsEhHTqUgl9OuigSGEJ7FOk7n5jU_abVLY6h6DqhdJmPCZuFSSFOaslu7jN9THkfLdnQWtt7HY0oXhFj-C1JoRGrYdwGdn4qP6oJmlHpkvlE6OmSJOWK6eEasgyj2Yg5U8_6xFz6xOf28q4b_MvLpc7cwaU3x0knZTE7ZFBT8t07SEUBufAZveUwzVe_C-yKr/s320/425829629_701954628779851_1827784652592317821_n.webp"], "content": "<div class=\"post-body entry-content\" id=\"post-body-8420977793481301588\" itemprop=\"description articleBody\">\n <div>\n  <h1>\n   <span>\n    Ora tavolo tecnico di co-progettazione\n   </span>\n  </h1>\n  <div>\n   <div id=\"m_-7008065677272378045gmail-content-to-read\">\n    <p>\n     <b>\n      L'immobile di corso Regina Margherita, destinato ad attivit\u00e0 per la collettivit\u00e0\n     </b>\n    </p>\n    <p>\n     Serrature cambiate, locali vuoti, lucchetti\n alle porte. Quella di ieri non \u00e8 stata una mattinata come le altre. \nAlmeno non per il quartiere  di\n     <b>\n      Vanchiglia\n     </b>\n     che, dopo 27 anni, ha visto finire\n     <b>\n      l\u2019occupazione dell\u2019ex asilo Opera Pia Reynero\n     </b>\n     , diventato poi la sede del\n     <b>\n      centro sociale Askatasuna\n     </b>\n     . Come avevano garantito lo psichiatra\n     <b>\n      Ugo Zamburru\n     </b>\n     , il fondatore dei Subsonica\n     <b>\n      Max Casacci\n     </b>\n     ,\n     <b>\n      Elisa Turro\n     </b>\n     ,\n     <b>\n      Rosa Lupano\n     </b>\n     e\n     <b>\n      Loredana Sancin\n     </b>\n     , i cinque  cittadini che hanno proposto al Comune di trasformare Askatasuna  in un\n     <b>\n      \u00abbene comune\u00bb\n     </b>\n     ,   l\u2019immobile di corso Regina Margherita\n     <b>\n      \u00e8 stato liberato  dagli occupanti\n     </b>\n     .\n    </p>\n    <div id=\"m_-7008065677272378045gmail-m281-280-282\">\n     <p>\n      Nessuno sgombero, nessuna azione di forza. E\n da oggi pu\u00f2 cominciare la fase di co-progettazione  per trasformare il \ncortile e il piano terra dello stabile in un centro di attivit\u00e0 sociali.\n Il cammino non sar\u00e0 per\u00f2 agevole. La decisione  di legalizzare \u2014 di \nfatto \u2014 Askatasuna\n      <b>\n      </b>\n      <a href=\"https://torino.corriere.it/notizie/cronaca/24_gennaio_30/askatasuna-bene-comune-bufera-su-lo-russo-che-legalizza-il-centro-sociale-di-torino-98bd9115-4392-40ed-9227-77f0f8f9cxlk.shtml\" target=\"_blank\">\n       <b>\n        aveva sollevato le critiche delle opposizioni e degli stessi sindacati di polizia.\n       </b>\n      </a>\n     </p>\n    </div>\n    <div id=\"m_-7008065677272378045gmail-m286-285-287\">\n     <p>\n      La giunta comunale, per\u00f2, \u00e8 intenzionata ad andare avanti e,\n      <b>\n       dopo il verbale di consegna\n      </b>\n      , il primo\n      <span>\n      </span>\n     </p>\n     <a name=\"more\">\n     </a>\n     passo della giornata odierna, venerd\u00ec 26 febbraio, sar\u00e0  l\u2019\n     <b>\n      insediamento del tavolo tecnico nella sede dell\u2019assessorato ai Beni Comuni\n     </b>\n     .\n Oltre al comitato spontaneo dei cittadini  (tutti vicini ad Askatasuna)\n parteciperanno  i funzionari del Comune  competenti per settore.\n     <p>\n     </p>\n    </div>\n    <div id=\"m_-7008065677272378045gmail-m291-290-292\">\n     <p>\n      Parallelamente dovranno partire gli \naccertamenti degli ingegneri e dei tecnici incaricati di eseguire una \nperizia sulle condizioni dell\u2019immobile e sulle tempistiche degli \ninterventi di messa in sicurezza da eseguire.\n      <br/>\n      I verbali dei vigili del fuoco e dell\u2019Asl parlano chiaro.\n      <b>\n       <a href=\"https://torino.corriere.it/notizie/cronaca/23_dicembre_11/torino-nuova-perquisizione-al-centro-sociale-askatasuna-e690ab9e-d2b4-4262-9e21-ba1727245xlk.shtml\" target=\"_blank\">\n        Dopo il blitz della Digos effettuato lo scorso dicembre\n       </a>\n      </b>\n      ,\n il dipartimento di prevenzione dell\u2019azienda sanitaria aveva accertato \nla presenza di  \u00abun impianto di riscaldamento centralizzato non \nfunzionante, stufe non stagne  e ambienti riscaldati in maniera \nempirica\u00bb, oltre a \u00abimpianti elettrici realizzati e manutenuti in \ncondizioni di sicurezza non adeguate\u00bb.\n     </p>\n    </div>\n    <div id=\"m_-7008065677272378045gmail-m296-295-297\">\n     <p>\n      Le criticit\u00e0 maggiori  riguardano i piani \nsuperiori (che non sono oggetto, almeno per il momento del progetto di \nco-gestione), ma anche al piano terreno non mancano i problemi. Vigili \ndel fuoco e Asl hanno constatato l\u2019abbattimento di un muro portante  che\n \u00abpotrebbe portare alla compromissione della sicurezza statica \ndell\u2019edificio\u00bb\n      <b>\n       . Una palazzina costruita nel 1892\n      </b>\n      , probabilmente \nnon con una struttura portante in calcestruzzo, i cui spazi, secondo \nl\u2019Asl \u00ab per come sono stati realizzati, manutenuti e condotti non \npossono essere ricondotti ad alcuna attivit\u00e0 regolamentata dalla \nnormativa vigente\u00bb. Un\u2019inagibilit\u00e0 certificata anche dai vigili del \nfuoco che avevano riscontrato \u00abun elevato rischio per gli occupanti in \ncaso di incendio\u00bb. Le tempistiche per trasformare l\u2019ex asilo in un \ncentro  di aggregazione, sede di eventi culturali, palestra popolare e \nstudio di registrazione non si annunciano brevi.\n     </p>\n    </div>\n   </div>\n  </div>\n </div>\n <div>\n  <span>\n   <br/>\n  </span>\n </div>\n <div>\n  <span>\n   QUOTIDIANO PIEMONTESE (TORINO)\n  </span>\n </div>\n <h1>\n  <span>\n   Torino, Askatasuna consegna l\u2019immobile occupato al Comune\n  </span>\n </h1>\n <span>\n  <p>\n   <b>\n    Domani si insedier\u00e0  nella sede dell\u2019assessorato ai Beni Comuni il tavolo tecnico di co-progettazione\n   </b>\n  </p>\n </span>\n <p>\n  <b>\n   TORINO \u2013\n  </b>\n  Il centro sociale\n  <b>\n   Askatasuna\n  </b>\n  ha consegnato al Comune l\u2019immobile che occupava. Domani si insedier\u00e0 \ndomani nella sede dell\u2019assessorato ai Beni Comuni il tavolo tecnico di \nco-progettazione per l\u2019immobile di corso Regina Margherita 47, di \npropriet\u00e0 della Citt\u00e0 di Torino e destinato ad attivit\u00e0 per la \ncollettivit\u00e0.\n </p>\n <p>\n  Al tavolo parteciperanno il gruppo spontaneo di cittadini e cittadine\n proponenti del progetto, approvato dalla Giunta Comunale con delibera \ndel 30 gennaio scorso, e i funzionari dell\u2019amministrazione comunale \ncompetenti dei settori Trasformazioni Periferie, Beni Comuni, \nRigenerazione Urbana, Patrimonio, Cultura e Politiche Giovanili.\n </p>\n <p style=\"font-weight: 400;\">\n  Il tavolo prende avvio dopo il verbale di \nconsegna dell\u2019immobile di questa mattina. Parallelamente partiranno \nanche i necessari accertamenti dei tecnici strutturisti incaricati di \nuna perizia sulle condizioni dell\u2019immobile.\n </p>\n <p style=\"text-align: center;\">\n  <a href=\"https://blogger.googleusercontent.com/img/b/R29vZ2xl/AVvXsEhHTqUgl9OuigSGEJ7FOk7n5jU_abVLY6h6DqhdJmPCZuFSSFOaslu7jN9THkfLdnQWtt7HY0oXhFj-C1JoRGrYdwGdn4qP6oJmlHpkvlE6OmSJOWK6eEasgyj2Yg5U8_6xFz6xOf28q4b_MvLpc7cwaU3x0knZTE7ZFBT8t07SEUBufAZveUwzVe_C-yKr/s1132/425829629_701954628779851_1827784652592317821_n.webp\" style=\"margin-left: 1em; margin-right: 1em; text-align: center;\">\n   <img border=\"0\" data-original-height=\"1132\" data-original-width=\"1080\" height=\"320\" src=\"https://blogger.googleusercontent.com/img/b/R29vZ2xl/AVvXsEhHTqUgl9OuigSGEJ7FOk7n5jU_abVLY6h6DqhdJmPCZuFSSFOaslu7jN9THkfLdnQWtt7HY0oXhFj-C1JoRGrYdwGdn4qP6oJmlHpkvlE6OmSJOWK6eEasgyj2Yg5U8_6xFz6xOf28q4b_MvLpc7cwaU3x0knZTE7ZFBT8t07SEUBufAZveUwzVe_C-yKr/s320/425829629_701954628779851_1827784652592317821_n.webp\" srcset=\"https://blogger.googleusercontent.com/img/b/R29vZ2xl/AVvXsEhHTqUgl9OuigSGEJ7FOk7n5jU_abVLY6h6DqhdJmPCZuFSSFOaslu7jN9THkfLdnQWtt7HY0oXhFj-C1JoRGrYdwGdn4qP6oJmlHpkvlE6OmSJOWK6eEasgyj2Yg5U8_6xFz6xOf28q4b_MvLpc7cwaU3x0knZTE7ZFBT8t07SEUBufAZveUwzVe_C-yKr/s320/425829629_701954628779851_1827784652592317821_n.webp\" width=\"305\"/>\n  </a>\n </p>\n <div class=\"flex flex-col gap-4\">\n  <h1 class=\"leading-tight font-medium mx-2 text-4xl md:text-7xl lg:text-7xl\">\n   Askatasuna: \u201cCos\u00ec \u00e8, ci pare\u201d\n  </h1>\n  <span class=\"text-grey text-xl mt-4 mx-auto md:mx-2\">\n   <time datetime=\"2024-02-07T14:37:55\">\n    mercoled\u00ec 7 febbraio 2024\n   </time>\n  </span>\n  <span class=\"text-xl mt-4 mx-auto md:mx-2\">\n   <p>\n    <i>\n     da\n     <a href=\"https://www.facebook.com/csa.murazzi89/?locale=it_IT\">\n      Centro Sociale Askatasuna\n     </a>\n    </i>\n   </p>\n  </span>\n </div>\n <div class=\"w-full border-solid border-light border-b-2 py-4\">\n </div>\n <p>\n  Abbiamo\n aspettato qualche giorno prima di prendere parola davanti alla delibera\n sull\u2019Askatasuna emessa dal Comune di Torino. Fatecelo dire, le reazioni\n scomposte a cui abbiamo assistito ci hanno fatto ridere sotto e sopra i\n baffi.\n </p>\n <p>\n  Ci sembra di aver capito che a raccogliere firme contro Askatasuna e \nper la legalit\u00e0 ci andr\u00e0 Augusta Montaruli, quella condannata per \npeculato per essersi comprata borsette Swarovski e cene di lusso coi \nsoldi della Regione. Auguri! Qualcuno un po\u2019 pi\u00f9 sveglio di lei nel \npartito le ha fatto capire che, ad andare a chiedere in giro di \nAskatasuna, la destra cittadina potrebbe finire a gamba all\u2019aria. Ma \ncapiamo che per chi vive di politica da quando aveva 16 anni, la realt\u00e0 \nfuori dai palazzi pu\u00f2 apparire un po\u2019 sbiadita. Ci sembra poi di aver \ninteso che c\u2019\u00e8 chi sogna un commissariato dentro il centro sociale. \nVedere il livello di rodimento di fegato raggiunto a causa nostra da \nquegli stessi sindacati di polizia che applaudivano gli assassini di \nFederico Aldrovandi \u00e8 un\u2019ennesima medaglia. Abbiamo poi visto quattro \npellegrini con striscioni contro l\u2019Aska davanti a palazzo di citt\u00e0 in \nuna manifestazione oceanica che non avrebbe bloccato manco un \nmonopattino. Abbiamo infine visto una procura nel pallone provare a \nintervenire in extremis con le ennesime misure cautelari sincronizzate \ncon i desiderata della destra cittadina. Pulci sulla schiena di una \nrealt\u00e0 che anima i loro incubi da quasi 40 anni. Visto che il senso del \nridicolo manca a questi giullari di corte, tocca a noi essere seri e \nprovare a spiegare cosa siamo e cosa rappresenta per noi questa \u201cuscita \ndall\u2019alto\u201d.\n </p>\n <p>\n  Non pretendiamo che faccia consenso, capiamo che a molti non vada \ngi\u00f9, comprendiamo che ci\u00f2 risulti incomprensibile in procura ma partiamo\n da un dato di fatto: tantissimi giovani si sono avvicinati e continuano\n ad avvicinarsi alla realt\u00e0 del centro sociale Askatasuna. Non per \noscure manipolazioni di un gruppo di viziosi violenti, come vorrebbero \nfar credere i deliri questurini, ma perch\u00e9 l\u2019Askatasuna prova a \nrispondere a un bisogno che va al di l\u00e0 dell\u2019immobile di corso Regina \n47. Il bisogno di un sogno comune, la voglia di costruire una potenza \ncollettiva lontana dall\u2019ipocrisia della politica istituzionale ma capace\n di pesare sulla citt\u00e0. \u00c8 da questo bisogno che \u00e8 nata una realt\u00e0 che, \ncome abbiamo visto in questi giorni, \u00e8 cresciuta fino a diventare \nossessione delle destre e cattiva coscienza di una sinistra che troppo \nspesso ha abdicato il ruolo di rappresentare la sua parte, quella degli \noppressi. In un mondo in cui regna rassegnazione e individualismo siamo \ngente col pallino di fare politica. In un mondo in cui fare politica \nsignifica farsi pagare abbiamo invece capito che per fare politica \nbisogna pagare. Energie, tempo e anche, talvolta, libert\u00e0. Perch\u00e9 la \nstoria dei popoli che lottano ci restituisce il fatto che legalit\u00e0 non \nsempre coincide con giustizia sociale e che serve lottare per fare \nprevalere i diritti, anche quelli fondamentali, sugli interessi di \nparte.\n  <span>\n  </span>\n </p>\n <p>\n  Da quando abbiamo commesso l\u2019imperdonabile peccato di dare gambe e \ncontinuit\u00e0 alle proteste in Val di Susa, lo stato ha deciso di far \npagare a decine di militanti un prezzo assai alto. In una decina d\u2019anni \ngli indagati sono stati oltre 200, forse il numero pi\u00f9 alto per un \ncollettivo politico dagli anni \u201970. Questo a fronte di un livello di \nconflitto tutto sommato estremamente contenuto sia rispetto alla storia \ndel nostro paese sia rispetto a quanto vediamo altrove in Europa. Ma \nd\u2019altronde c\u2019\u00e8 poco da lamentarsi: se c\u2019\u00e8 risacca \u00e8 sempre pi\u00f9 difficile\n nuotare liberi. Tanti, a volte appena adolescenti, hanno scontato \ncarcere preventivo, tantissimi lunghi arresti domiciliari. I processi si\n sono risolti per la maggior parte in nulla di fatto, condanne \n\u201cbagatellari\u201d o addirittura assoluzioni. Ma questo importa poco, perch\u00e9 \nl\u2019intento \u00e8 sempre stato solo quello di fiaccare i vecchi e spaventare i\n giovani. In molti hanno continuato per\u00f2, incredibilmente, ad aggregarsi\n a un progetto che, senza tante menate, prova a mettersi al servizio del\n conflitto sociale. Questura e procura aprono quindi un secondo fronte, \nquello per provare a disarticolare il legame tra Askatasuna e la citt\u00e0, \ncon livelli di infamia da Guinness dei primati. Se il modello cattivi e \nviolenti non funziona, proviamo a farli passare da ras e magnaccia. La \ndigos arriva a inseguire chi spacciava crack davanti alla scuola \nelementare di Vanchiglia per strappargli una denuncia contro i ragazzi \ndel centro sociale che avrebbero osato tirar loro un calcio in culo. \nRintraccia un marito violento cacciato da un\u2019occupazione abitativa per \nchiedergli di identificare i cattivi che l\u2019avrebbero messo alla porta. E\n via culminando fino alla tentata operazione \u201cassociazione sovversiva\u201d \ndel 2022. Il modello doveva essere quello dell\u2019asilo occupato di via \nAlessandria: reato associativo, sgombero e demolizione dello stabile. \nC\u2019\u00e8 per\u00f2 un intoppo, \u201cl\u2019associazione sovversiva\u201d non viene firmata dal \nGip e, per salvare parte del teorema, il Tribunale del Riesame tira \nfuori dal cappello il reato di \u201cassociazione a delinquere\u201d, lo sgombero \nva a monte. Si apre quindi il terzo fronte, quello del logoramento \namministrativo. Interventi dei vigili del fuoco, sigilli, mezzucci, \ntentativo di far passare uno spazio ricreativo in cui nessuno ha mai \npreso una lira per discoteca. L\u2019obiettivo \u00e8 uno, togliere il terreno \nsotto ai piedi a una realt\u00e0 che non si piega e non si spezza, e \nl\u2019epilogo ricercato evidente.\n </p>\n <p>\n  In questo contesto ci \u00e8 sembrato fondamentale riprendere \nl\u2019iniziativa. Rilanciare politicamente per uscire dall\u2019angolo in cui i \nnostri avversari ci avrebbero voluto tenere. Non abbiamo mai avuto \nproblemi col fatto che le istituzioni riconoscano il valore di quanto \nfatto dal basso (i doposcuola, le feste per bambini, la musica, la \npalestra, il cinema), anzi. Lo stesso csa Murazzi fu concesso dal Comune\n nel lontano 1989 dopo una serie di occupazioni, sgomberi e \nmobilitazioni. E da l\u00ec in poi ci pare che tutto ci si possa imputare, \ntranne di essere stati indulgenti col centro sinistra torinese, \ndall\u2019occupazione della sede dei DS per protestare contro l\u2019arresto di \nOcalan nel lontano 1999. A seguire, le dure contestazioni contro la \nsinistra di guerra che bombardava Belgrado e l\u2019irruzione nel centro \nsociale in modalit\u00e0 che anticipavano quanto poi accadde alla Diaz di \nGenova. La storia \u00e8 lunga\u2026 e arriva fino all\u2019operazione di venerd\u00ec \nscorso con una decina di nuove restrizioni e divieti di dimora per \ngiovanissimi compagni e compagne.\n </p>\n <p>\n  L\u2019importante per noi \u00e8 come si arriva a quello che pu\u00f2 essere, a \nseconda dei contesti, un passaggio utile, inutile o deleterio. L\u2019azione \npolitica \u00e8 plasmata al ribasso dalla necessit\u00e0 di farsi riconoscere \ndalle istituzioni? Peggio, ci si fa riconoscere per provare a ottenere \nun posto al sole per qualche capo o capetto? Oppure si costruisce \npazientemente un radicamento fino a far diventare uno spazio occupato un\n punto di riferimento imprescindibile per la citt\u00e0? Detto questo, per \nnoi il centro sociale \u00e8 sempre stato un mezzo e non un fine. Se per \nqualche motivo, strettamente politicista, questo percorso in futuro \ndovesse arenarsi, non cambia il dato di fatto che \u00e8 gi\u00e0 evidente per una\n grande fetta di Torino. Dai bimbi dell\u2019asilo di via Balbo che vengono a\n festeggiare il compleanno coi loro amichetti dentro l\u2019Aska, fino ai \nragazzi venuti sin dalla provincia torinese a danzare sulle note della \ntecno nessuno ha aspettato un pezzo di carta per sapere che Askatasuna \u00e8\n gi\u00e0 un bene comune della citt\u00e0.\n </p>\n <p>\n  Precisiamo un paio di punti, per dissipare ogni dubbio e levare \nqualche grillo per la testa. Siamo pi\u00f9 che disponibili a investire le \nnostre energie per migliorare la sicurezza dello stabile e garantire una\n maggiore fruibilit\u00e0 e facilitarne l\u2019accesso. Perch\u00e9 siamo convinti, \ninsieme a tanti altri, che il centro \u00e8 ormai diventato patrimonio comune\n che va al di l\u00e0 del collettivo politico che lo ha curato fino a oggi, \ngarantendo lo svolgimento di tante attivit\u00e0 per la citt\u00e0. Il nostro \nimpegno in tal senso non significa per\u00f2 in alcun modo abdicare ai legami\n che abbiamo costruito col quartiere Vanchiglia e al nostro impegno \npolitico sul territorio. Ci siamo stati per questo quartiere quando era \nun deserto di servizi. Ci siamo stati quando le amministrazioni hanno \navviato un processo per trasformarlo in \u201ctavolinificio\u201d, rilasciando \nlicenze a destra e a manca. Ci siamo stati quando si \u00e8 voluto \nmilitarizzare il quartiere per reprimere una vita notturna spostata l\u00ec \ndi forza dalle scelte scellerate fatte a palazzo di citt\u00e0. Ci siamo \nstati per dare attivit\u00e0 all\u2019aria aperta ai bambini del quartiere durante\n la pandemia quando le famiglie sono state lasciate sole dalle \nistituzioni. Capiamo che per politici che ragionano con scadenze \nelettorali a 4 o 5 anni siano dinamiche secondarie, ma per noi che \nabbiamo plasmato la vita di Vanchiglia e siamo stati plasmati da essa, \nsono cose centrali. Per quel che ci riguarda, siamo all\u2019inizio di un \npercorso, tutto pu\u00f2 ancora accadere: \u00e8 un terreno per noi inesplorato ma\n lo pratichiamo con la stessa determinazione e parzialit\u00e0 con cui da \ndecenni siamo parte viva delle lotte sul territorio, in citt\u00e0, in valle e\n ovunque sar\u00e0 necessario mobilitarsi.\n </p>\n <p>\n  Cos\u00ec \u00e8, ci pare\n </p>\n <p>\n  ______________________________________________________________________________\n </p>\n <p>\n  Torino laboratorio di repressione \u00e8 un frame ricorrente e una realt\u00e0\n che chi protesta in citt\u00e0 vive sulla pelle. La scelta di Askatasuna e \ndel Comune di intraprendere un percorso di dialogo e sperimentare forme \nnuove, quali il bene comune e la co-progettazione, lo infrange.\n </p>\n <p>\n  Lasciando\n intravvedere un\u2019altra citt\u00e0 possibile. E specifico: citt\u00e0, perch\u00e9 la \ndelibera sul bene comune \u00e8 da leggere non come risoluzione di un \nproblema di ordine pubblico, ma come idea di un territorio vivo, dove la\n conflittualit\u00e0 non \u00e8 neutralizzata e la partecipazione valorizzata. Un \naltro modello di democrazia. Utopia? La sterilizzazione di una \nesperienza di alternativa radicale?\n </p>\n <p>\n  Intendiamoci. Non sar\u00e0 un \npercorso facile, si regge su un sottile filo di equilibrio. Dalla parte \ndi Askatasuna, c\u2019\u00e8 il mantenimento di una radicalit\u00e0 forte nel contesto \ndi una cornice condivisa con il Comune; da parte delle istituzioni, c\u2019\u00e8 \nil confronto con un progetto politico e una protesta che urta e \ninquieta. Ma questa \u00e8 la complessit\u00e0 di una democrazia conflittuale, \u00e8 \nl\u2019indicatore di un suo buono stato di salute. \u00c8 un segnale \ncontrocorrente rispetto all\u2019immagine di una democrazia che non tollera \ngli scioperi, che reprime l\u2019eco-attivismo, che espelle il pensiero \ndivergente, cos\u00ec come di una democrazia atrofizzata.\n </p>\n <p>\n  \u00c8 una \nsperimentazione \u00abantagonista\u00bb, per riprendere provocatoriamente \nun\u2019etichetta utilizzata in senso squalificante e generalizzante, \nrispetto al modello imperante: repressivo, omologante e passivizzante.\n </p>\n <p>\n  Fra\n i connotati pi\u00f9 evidenti di Torino \u00ablaboratorio di repressione\u00bb, si \nsegnala un attivismo giudiziario attento a tutte le possibili violazioni\n di legge, civili, penali, amministrative, sperimentato sugli \nappartenenti al movimento no Tav ed applicato a chi agisce il conflitto \nsociale. Colpisce leggere sul sito della Procura che il pool di \nmagistrati che abitualmente si occupa dei reati inerenti la protesta \u00e8 \nrubricato sotto la voce \u00abTerrorismo ed eversione dell\u2019ordine \ndemocratico\u00bb. Il dissenso e la protesta, lungi dall\u2019essere ascrivibili \nal terrorismo (i tentativi in merito sono stati cassati dalla stessa \nmagistratura) non sono eversivi dell\u2019ordine democratico ma elemento \nimprescindibile della democrazia. Il concetto di un ordine presupposto \u00e8\n lontano da un orizzonte che implica pluralismo e discussione.\n </p>\n <p>\n  Certo,\n il compimento di reati va perseguito, ma la responsabilit\u00e0 penale \u00e8 \npersonale. Ragionevolezza e proporzionalit\u00e0 devono essere il parametro \nper determinare fattispecie incriminatrici, misure cautelari e pene, \ncome, a maggior ragione, le misure di prevenzione adottate dal Questore,\n retaggi fascisti, di assai (e pi\u00f9 che) dubbia legittimit\u00e0 \ncostituzionale. E poi c\u2019\u00e8 il comportamento violento delle forze \ndell\u2019ordine nelle proteste. Penso al primo maggio, dove la volont\u00e0 di \nimpedire l\u2019ingresso nella piazza allo spezzone sociale produce scontri \normai \u00abclassici\u00bb (solo nel 2023 evitati, grazie a un intenso dialogo \npreventivo), ai manganelli sugli studenti antifascisti all\u2019universit\u00e0, \nma il discorso pu\u00f2 estendersi agli sgomberi di edifici occupati o alla \nresistenza agli sfratti.\n </p>\n <p>\n  Torino \u00e8 un laboratorio, ma la tendenza \u00e8\n globale: reprimere, dissuadere, intimidire la protesta. \u00c8 una parte del\n mondo che di fronte a diseguaglianze insostenibili, agli effetti di una\n competitivit\u00e0 sempre pi\u00f9 violenta, si blinda.\n </p>\n <p>\n  La Torino che \nguarda oltre la stigmatizzazione dei centri sociali come covo di \nillegalit\u00e0 e riconosce valore all\u2019autorganizzazione di attivit\u00e0 sociali e\n culturali, alla partecipazione dal basso, indica un altro percorso \npossibile, che \u2013 per inciso \u2013 \u00e8 nel segno della Costituzione. \u00c8 il \ntentativo di cogliere le potenzialit\u00e0 di una categoria, il \u00abbene \ncomune\u00bb, come modo per ripensare il bene pubblico come \u00abdei cittadini\u00bb, \nsenza anestetizzare la divergenza, anche radicale, che assicura la \ndinamicit\u00e0 plurale, la vitalit\u00e0, la possibilit\u00e0 di trasformazione, della\n democrazia.\n </p>\n <p>\n  Star\u00e0 alle forze politiche in campo far s\u00ec che questo\n sia un modo diverso per mantenere \u00abla forza della critica totale\u00bb \n(Pasolini) senza scivolare in una \u00abconfortevole, levigata, ragionevole, \ndemocratica non-libert\u00e0\u00bb (Marcuse).\n </p>\n <p>\n  \u00c8 un piccolo passo, la \ndelibera e non lo sgombero, che rinvia al grande scontro sul modo di \nintendere la democrazia: democrazia come strumento di controllo e \ngestione del potere o democrazia contro il potere, nel segno di una \neffettiva emancipazione sociale e politica?\n </p>\n <div style=\"clear: both;\">\n </div>\n</div>\n", "description": "Ora tavolo tecnico di co-progettazione L'immobile di corso Regina Margherita, destinato ad attivit\u00e0 per la collettivit\u00e0 Serrature cambiate...", "author": ["maoist"], "source": "https://proletaricomunisti.blogspot.com/2024/02/pc-17-febbraio-torino-askatasuna.html"}