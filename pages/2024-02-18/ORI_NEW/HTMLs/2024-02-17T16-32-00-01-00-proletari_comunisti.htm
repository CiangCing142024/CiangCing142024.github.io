<html><body>
<div class='article'>
<div class='title'><h1>pc 17 febbraio - La Terza Internazionale contro l’imperialismo e il sionismo in Palestina (febbraio 1925)</h1></div>
<hr/>
<div class='metadata'>
<meta property='description' content='maoist'/>
<meta property='images' content='La Terza Internazionale contro l’imperialismo e il sionismo in Palestina (febbraio 1925)  l’”Appello dell’Ufficio orientale  dell’Internazi...'/>
<meta property='outside' content='2024-02-17T16-32-00-01-00'/>
<meta property='published_time' content='https://blogger.googleusercontent.com/img/b/R29vZ2xl/AVvXsEgji86jyEonukQvAkx95A5hHRzkqtGVDKid3US4xXK9CIpqcdYmOP-bxHA0CaZPkTmhrvPtevSoDWqmrIP0GKgQTp-I2qF9gmqaW3aMWKQg-wKhjsiQ94BowgyinLtygG4Bn_HjvV8tixlG4w5skKyqLpYGT4ty7l2fpWUcSPP6htiGGjK49yEGCpw4CN9O/w400-h305/download.jpg'/>
Description: maoist
<br>
Images: La Terza Internazionale contro l’imperialismo e il sionismo in Palestina (febbraio 1925)  l’”Appello dell’Ufficio orientale  dell’Internazi...
<br>
Outside: 2024-02-17T16-32-00-01-00
<br>
Published Time: <a href="https://blogger.googleusercontent.com/img/b/R29vZ2xl/AVvXsEgji86jyEonukQvAkx95A5hHRzkqtGVDKid3US4xXK9CIpqcdYmOP-bxHA0CaZPkTmhrvPtevSoDWqmrIP0GKgQTp-I2qF9gmqaW3aMWKQg-wKhjsiQ94BowgyinLtygG4Bn_HjvV8tixlG4w5skKyqLpYGT4ty7l2fpWUcSPP6htiGGjK49yEGCpw4CN9O/w400-h305/download.jpg">000000.jpg</a>
</div>
<div class='content'>
<div class="post-body entry-content" id="post-body-3909551080979538863" itemprop="description articleBody">
 <p>
  La Terza Internazionale contro l’imperialismo e il sionismo in Palestina (febbraio 1925)
 </p>
 <p>
 </p>
 <i>
  l’”Appello dell’Ufficio orientale 
dell’Internazionale Comunista contro l’imperialismo e il sionismo in 
Palestina”, un documento del febbraio 1925 (*)
 </i>
 <div>
  <i>
   <br/>
  </i>
  <div>
   <div class="separator" style="clear: both; text-align: center;">
    <a href="https://blogger.googleusercontent.com/img/b/R29vZ2xl/AVvXsEgji86jyEonukQvAkx95A5hHRzkqtGVDKid3US4xXK9CIpqcdYmOP-bxHA0CaZPkTmhrvPtevSoDWqmrIP0GKgQTp-I2qF9gmqaW3aMWKQg-wKhjsiQ94BowgyinLtygG4Bn_HjvV8tixlG4w5skKyqLpYGT4ty7l2fpWUcSPP6htiGGjK49yEGCpw4CN9O/s257/download.jpg" imageanchor="1" style="margin-left: 1em; margin-right: 1em;">
     <img border="0" data-original-height="196" data-original-width="257" height="305" src="https://blogger.googleusercontent.com/img/b/R29vZ2xl/AVvXsEgji86jyEonukQvAkx95A5hHRzkqtGVDKid3US4xXK9CIpqcdYmOP-bxHA0CaZPkTmhrvPtevSoDWqmrIP0GKgQTp-I2qF9gmqaW3aMWKQg-wKhjsiQ94BowgyinLtygG4Bn_HjvV8tixlG4w5skKyqLpYGT4ty7l2fpWUcSPP6htiGGjK49yEGCpw4CN9O/w400-h305/download.jpg" srcset="https://blogger.googleusercontent.com/img/b/R29vZ2xl/AVvXsEgji86jyEonukQvAkx95A5hHRzkqtGVDKid3US4xXK9CIpqcdYmOP-bxHA0CaZPkTmhrvPtevSoDWqmrIP0GKgQTp-I2qF9gmqaW3aMWKQg-wKhjsiQ94BowgyinLtygG4Bn_HjvV8tixlG4w5skKyqLpYGT4ty7l2fpWUcSPP6htiGGjK49yEGCpw4CN9O/w400-h305/download.jpg" width="400"/>
    </a>
   </div>
   <p>
   </p>
   <h2 class="wp-block-heading">
    <b>
     Appello dell’Ufficio orientale dell’IC contro l’imperialismo e il sionismo in Palestina
    </b>
    <b>
     (febbraio 1925)
    </b>
   </h2>
   <p>
    Gli imperialisti inglesi e i colonizzatori sionisti hanno di nuovo 
colpito l’avanguardia rivoluzionaria degli operai e dei contadini della 
Palestina.
   </p>
   <p>
    Padrone dittatoriale dell’Egitto e del Sudan, l’imperialismo inglese 
vuole sradicare il movimento rivoluzionario e nazionale palestinese. Per
 mantenere “l’ordine” e la tranquillità nella regione di Suez, 
l’Inghilterra ha iniziato una furiosa campagna di repressione in 
Palestina. La borghesia locale ed i coloni sionisti svolgono per lei i 
più bassi servizi.
   </p>
   <p>
    Al riparo del sionismo, l’imperialismo inglese cerca di spezzare il 
movimento d’emancipazione nazionale degli arabi. La borghesia israelita 
sionista ottiene, in ricompensa dei suoi buoni e leali servizi, il 
privilegio di “nazione dominante”, mentre la popolazione della Palestina
 comprende solo il 13% di ebrei. Valendosi di questo privilegio, 
protetta dalle mitragliatrici e dagli aerei inglesi, l’organizzazione 
sionista si sforza di togliere la terra ai contadini arabi. Alleata e 
complice degli
    <span>
    </span>
   </p>
   <a name="more">
   </a>
   oppressori, la ricca aristocrazia feudale araba – gli 
“effendi” – vende volentieri le sue terre ai capitalisti ebrei, senza 
curarsi menomamente della sorte dei contadini arabi che coltivano da 
decine d’anni queste proprietà.
   <p>
   </p>
   <span id="more-26656">
   </span>
   <p>
    Ogni giorno, dall’inizio della colonizzazione sionista, dei 
coltivatori arabi sono cacciati dalle loro terre. Ne risultano dolorosi 
conflitti tra i coloni ebrei e i piccoli contadini arabi.
   </p>
   <p>
    Ogni pezzo di terra acquistato dai colonizzatori sionisti è preso a 
prezzo della rovina di centinaia di famiglie arabe. Il governo inglese 
sa bene come sfruttare l’antagonismo nazionale che nasce da questi 
abusi. Eccitando gli arabi contro gli ebrei e gli ebrei contro gli 
arabi, l’imperialismo inglese si presenta poi nella parte di arbitro, di
 “protettore delle popolazioni pacifiche”. Un modo come un altro per 
giustificare la sua dominazione.
   </p>
   <p>
    La coalizione dell’imperialismo inglese, del sionismo ebraico e della
 feudalità araba per sfruttare in comune il proletariato e i contadini 
in Palestina, ha trovato un devoto ausiliario nel partito socialista 
Achdut Kavoda di Palestina, sezione della Seconda Internazionale. Questo
 “partito socialista” incoraggia il compito ignominioso che i coloni 
sionisti chiamano la “santa conquista della terra”, della terra dei 
contadini arabi. Gli operai ebrei, tristemente incoscienti, che seguono 
l’Achdut Kavoda si uccidono a vicenda con i
    <i>
     fellah
    </i>
    arabi; i sionisti e gli effendi si arricchiscono.
   </p>
   <p>
    La spietata espropriazione dei
    <i>
     fellah
    </i>
    rovinati prima di 
essere cacciati brutalmente dai loro focolari, la miseria, la pena e la 
fame degli operai ebrei ed arabi, cinicamente sfruttati dalla borghesia 
ebraica e dalla nobiltà araba, fanno nascere sorde rivolte fra i 
lavoratori della Palestina.
   </p>
   <p>
    I fatti di Afula [una cittadina nel nord della Palestina – n.], dove 
il sangue dei contadini arabi e dei coloni ebrei è scorso in una 
battaglia per la terra, hanno riproposto all’ordine del giorno le 
malefatte dei colonizzatori anglo-sionisti.
   </p>
   <p>
    Il Partito comunista di Palestina condanna l’ipocrisia e l’infamia 
degli oppressori britannici e dei loro vassalli sionisti. Il Partito 
comunista di Palestina condanna i miserabili “socialisti” dell’Achdut 
Kavoda e i dirigenti “gialli” del sindacato Histadrut.
   </p>
   <p>
    Il partito comunista vuole l’organizzazione dei lavoratori 
palestinesi, arabi ed ebrei, senza distinzione di nazionalità, e la 
costituzione di federazioni sindacali unite su una piattaforma di lotta 
di classe. I comunisti di Palestina resistono alla formazione di una 
casta operaia sionista privilegiata, suscettibile di venire un giorno 
gettata contro gli operai e i contadini arabi senza difesa.
    <span>
    </span>
   </p>
   <p>
    Così tutte le forze reazionarie del paese, dalla polizia inglese ai socialisti, hanno dichiarato guerra al nostro partito.
   </p>
   <p>
    Si vedono le bande del fascismo sionista assalire e massacrare gli 
operai rivoluzionari. I circoli operai sono chiusi. Gli arresti si 
moltiplicano.
   </p>
   <p>
    Compagni operai! Esigete la liberazione dei rivoluzionari arrestati! 
Esigete la liberazione di tutti i detenuti politici e di tutti i 
nazionalisti arabi in lotta contro l’oppressione anglo-sionista!
   </p>
   <p>
    Abbasso il terrore bianco!
   </p>
   <p>
    Viva il Partito comunista di Palestina!
   </p>
   <p>
    Viva l’unione fraterna e rivoluzionaria degli sfruttati arabi ed ebrei!
   </p>
   <p>
    <b>
     (*)
    </b>
    da
    <i>
     La Terza Internazionale. Storia documentaria
    </i>
    , a cura di Aldo Agosti, II 1924-1928, vol. 2, Editori Riuniti, 1976, pp. 635-6.
   </p>
  </div>
 </div>
 <div style="clear: both;">
 </div>
</div>

</div>


<div class='source'><p>Author: <a href="https://proletaricomunisti.blogspot.com/2024/02/terza-internazionale-contro.html">https://proletaricomunisti.blogspot.com/2024/02/terza-internazionale-contro.html</a></p></div>
</div>
</body></html>