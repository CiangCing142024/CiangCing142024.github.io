{"published time": "2024-03-06T14-15-38-00-00", "images": ["https://tjen-folket.no/wp-content/uploads/2024/03/Featured_Ekran-Resmi-1160x648.webp"], "content": "<div class=\"overlay-media parallax\">\n <img alt=\"\" class=\"jarallax-img\" decoding=\"async\" fetchpriority=\"high\" height=\"648\" sizes=\"(max-width: 1160px) 100vw, 1160px\" src=\"https://tjen-folket.no/wp-content/uploads/2024/03/Featured_Ekran-Resmi-1160x648.webp\" srcset=\"https://tjen-folket.no/wp-content/uploads/2024/03/Featured_Ekran-Resmi-1160x648.webp\" width=\"1160\"/>\n</div>\n<section class=\"entry-content\">\n <p>\n  Av en kommentator for Tjen Folket Media.\n </p>\n <hr class=\"wp-block-separator has-css-opacity\"/>\n <p>\n  Tyrkia: Uttalelse for 8. mars\n </p>\n <p>\n  <strong>\n   De tyrkiske kameratene i kvinneorganisasjonen Lilla-R\u00f8dt Kollektiv har publisert en uttalelse for 8. mars, publisert i Avrupa Haber. Uttalelsen har tittelen \u00ab8. mars tilh\u00f8rer de som kjemper for sine rettigheter, og ikke de som venter p\u00e5 \u00e5 f\u00e5 sine rettigheter!\u00bb\n  </strong>\n </p>\n <p>\n  Uttalelsen skildrer viktigheten av 8. mars og kamp mot imperialisme og kvinneundertrykking. Kameratene skriver at representantene for det imperialistiske systemet, med sin patriarkalske kultur, snakker i det vide og brede om hvor store fremskritt det er blitt gjort for \u00abkvinnerettigheter\u00bb, om at kvinner har det bedre og bedre. Det kommer til \u00e5 bli ropt ut p\u00e5 gater og torg, i parlamenter og TV-sendinger om hvor viktig kvinners rettigheter er. Imperialistene vil bruke 8. mars som en mulighet til \u00e5 smykke seg selv med at kvinners rettigheter har forbedret seg, og samtidig til \u00e5 dehumanisere massene i den tredje verden.\n </p>\n <p>\n  Men historien om 8. mars startet i New York 8. mars 1857 med en blodig streik hvor 40 000 arbeidende kvinner krevde \u00e5 redusere 16-timersdagen til 10 timer. De krevde ogs\u00e5 lik l\u00f8nn for likt arbeid. St\u00f8ttet av sjefene stengte politiet arbeidere inne i en fabrikk f\u00f8r de tente p\u00e5. 129 arbeidere d\u00f8de i brannen. Senere, p\u00e5 Den internasjonale sosialistiske kvinnekonferansen (International Socialist Women\u2019s Conference) i 1910, foreslo kommunisten Clara Zetkin \u00e5 gj\u00f8re 8. mars til den internasjonale arbeiderkvinnedagen.\n </p>\n <p>\n  Uttalelsen fra de tyrkiske kameratene snakker videre om de forferdelige forholdene kvinnelige masser i den tredje verden lever under. Femicid (drap av kvinner), voldtekt og seksuell trakassering, vold i hjemmet, menneskehandel, prostitusjon \u2013 alle slags grusomme voldshandlinger blir utf\u00f8rt mot kvinner. Dette skjer s\u00e6rlig i halvf\u00f8ydale land slik som Tyrkia, India, Pakistan, Filippinene, osv. Kvinnen blir objekt for \u00e5 tjene det patriarkalske samfunnet. Videre er kvinner s\u00e6rlig hardt rammet av kriger og konflikter. S\u00e6rlig i Palestina ser vi dette, hvor Israel ikke gj\u00f8r forskjell p\u00e5 kvinner, barn og eldre, og gj\u00f8r s\u00e5 mye skade de kan.\n </p>\n <p>\n  Selv i vestlige land, skriver kameratene, er kvinner tvunget ut i ufrivillig deltidsarbeid med lave l\u00f8nninger. Kvinnelige arbeidere har harde arbeidsforhold, for eksempel i helsevesenet. Kvinner utsettes for stress og press som gir store utslag i mental helse, og deres rettigheter blir dermed stadig innskrenket n\u00e5r de utsettes for harde arbeidsforhold, trakassering og lave l\u00f8nninger.\n </p>\n <p>\n  Uttalelsen tar til orde for \u00e5 kjempe\n  <em>\n   mot\n  </em>\n  symbolske handlinger og liberale holdninger rundt kvinnekamp, og at frigj\u00f8ringen av kvinner aldri kan skje under imperialismen, et system som bygger p\u00e5 vold, utbytting, fattigdom, aggresjon og urettferdig krig. En revolusjon\u00e6r \u00e5nd er n\u00f8dvendig for \u00e5 kunne knuse imperialismen og patriarkatet.\n </p>\n <p>\n  <strong>\n   Referanse:\n  </strong>\n  <br/>\n  <a href=\"https://redherald.org/2024/03/03/turkey-call-for-the-8th-of-march/\">\n   Turkey: Call for the 8th of March\n  </a>\n  (Red Herald)\n </p>\n</section>\n", "source": "https://tjen-folket.no/2024/03/06/tyrkia-uttalelse-for-8-mars/", "type": "article", "title": "Tyrkia: Uttalelse for 8. mars", "description": "De tyrkiske kameratene i kvinneorganisasjonen Lilla-R\u00f8dt Kollektiv har publisert en uttalelse for 8. mars.", "modified time": "2024-03-06T14:15:42+00:00", "author": ["Tjen Folket Media"], "categories": ["Europe"]}