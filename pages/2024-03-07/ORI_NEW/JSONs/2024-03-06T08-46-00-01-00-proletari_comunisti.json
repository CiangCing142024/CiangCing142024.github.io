{"title": "pc 6 marzo - Raffaele Guariniello sulle morti in ambiente di lavoro", "published time": "2024-03-06T08-46-00-01-00", "images": [], "content": "<div class=\"post-body entry-content\" id=\"post-body-5759083323097167697\" itemprop=\"description articleBody\">\n <p>\n  <b>\n   Leggi su ORE 12 Controinformazione rossoperaia la nostra valutazione sul decreto sicurezza sul lavoro del governo Meloni/Calderone\n  </b>\n </p>\n <div class=\"entry-content gmail-clearfix\">\n  <p>\n   <strong>\n    <span>\n     Morti sul lavoro: dallo stillicidio quotidiano alle stragi periodiche. Il \u201cche fare\u201d \u00e8 gi\u00e0 nelle leggi (1)\n    </span>\n   </strong>\n  </p>\n  <p>\n   Tre giorni prima della strage nel cantiere della Esselunga a Firenze \nla Corte europea dei diritti dell\u2019uomo ha condannato la Svizzera per non\n aver \u00abottemperato al suo obbligo di garantire la celerit\u00e0 della \nprocedura davanti al Tribunale Federale\u00bb sulle gravi lesioni sub\u00ecte da \nun lavoratore prescritte dalla lentezza del processo. In Italia la \nnostra Cassazione ha riconosciuto nel 2019 il diritto all\u2019oblio anche \nnei reati pi\u00f9 gravi, e la Procura nazionale sulla sicurezza del lavoro \nresta confinata nel libro dei sogni quando potrebbe rendere pi\u00f9 incisivo\n l\u2019esercizio dell\u2019azione penale. Sui lavori in appalto e subappalto gli \nobblighi di sicurezza sono gi\u00e0 previsti e penalmente sanzionati a carico\n sia dei committenti, sia degli appaltatori o subappaltatori, sia dei \nlavoratori autonomi. Mancano organici adeguati e preparazione \nprofessionale dei controlli per esercitare una vigilanza sistematica e \nincisiva sull\u2019applicazione delle norme. E mezzi effettivi ai \nrappresentanti dei lavoratori per la sicurezza.\n  </p>\n  <p>\n   Dunque, gli appelli verbali (o canori) non bastano. \u00c8 ormai chiaro \nanche alla luce della pi\u00f9 recente casistica giurisprudenziale che, tra i\n molteplici problemi che ultimamente affliggono il mondo della sicurezza\n sul lavoro, drammatico si sta rivelando quello riguardante la tutela \ndei lavoratori delle imprese appaltatrici e subappaltatrici distaccati \npresso piccole e grandi aziende committenti. A maggior ragione appaiono,\n dunque, inaccettabili i fraintendimenti interpretativi e applicativi \nesplosi in materia. Non si pensi, anzitutto, che manchino le leggi. Il \nTesto unico della sicurezza su lavoro \u00e8 quanto mai\n   <span>\n   </span>\n  </p>\n  <a name=\"more\">\n  </a>\n  rigoroso con riguardo\n ai lavori affidati dal committente a imprese appaltatrici o \nsubappaltatrici o a lavoratori autonomi, vuoi all\u2019interno della propria \nazienda, vuoi nei cantieri temporanei o mobili. E si badi che gli \nobblighi di sicurezza sono previsti e penalmente sanzionati a carico sia\n dei committenti, sia degli appaltatori o subappaltatori, sia dei \nlavoratori autonomi.\n  <p>\n  </p>\n  <p>\n   E allora perch\u00e9? Perch\u00e9 gli obblighi ci sono, ma non vengono fatti \nrispettare sistematicamente. Certo, ci sono gli organi di vigilanza. Ma \npesano le carenze sofferte dagli organici e dalla professionalit\u00e0 di \nquesti organi. N\u00e9 si obietti che i controlli non avrebbero una capacit\u00e0 \npreventiva diretta, nel senso che non \u00e8 pensabile una vigilanza che \narrivi il giorno prima dell\u2019infortunio e lo scongiuri. Evidente \u00e8 che \noccorre, non gi\u00e0 una inimmaginabile vigilanza del giorno prima, bens\u00ec la\n vigilanza sistematica e incisiva in grado di spingere le imprese \nall\u2019effettiva osservanza delle norme scritte sulla carta. Un obbiettivo,\n questo, che, peraltro, appare irraggiungibile in assenza di un efficace\n intervento dell\u2019autorit\u00e0 giudiziaria. Troppo spesso i procedimenti \npenali non vengono condotti con l\u2019indispensabile approfondimento o nei \ntempi necessari per scongiurare la prescrizione dei reati. Con il \ndirompente risultato che si diffonde tra le imprese, e tra gli stessi \nlavoratori, l\u2019idea che le leggi ci sono, ma possono essere violate \nimpunemente.\n  </p>\n  <p>\n   N\u00e9 possono porre rimedio le tante procure della repubblica istituite \nnel nostro Paese, ciascuna con una ristretta area di operativit\u00e0, e per \ngiunta raramente provviste di specializzazione in materia. N\u00e9 assume \nrilievo l\u2019obiezione mossa da taluno secondo cui l\u2019azione del pubblico \nministero sarebbe meramente repressiva, e mai preventiva. Un\u2019obiezione \npalesemente contrastante con le molteplici esperienze giudiziarie che in\n passato si sono sviluppate sotto il segno di uno stretto connubio tra \nprevenzione e repressione congiuntamente volte a garantire l\u2019osservanza \ndelle norme antinfortunistiche penalmente sanzionate a prescindere dalla\n sussistenza di un delitto di omicidio o di lesione personale \nconsistente in un infortunio o in una malattia professionale.\n  </p>\n  <p>\n   Purtroppo, continua a rimanere scritta nel libro dei sogni la \nproposta di creare una procura nazionale sulla sicurezza del lavoro. Una\n proposta che nessuno dei governi che si sono succeduti in questi anni \nha saputo realizzare. E aggiungo che quanto mai preziosa si \u00e8 rivelata \nl\u2019esperienza che ha condotto in alcuni Tribunali ad affidare i \nprocedimenti in materia di sicurezza sul lavoro a Sezioni specializzate.\n  </p>\n  <p>\n   E ancora. Non dimentichiamo di accompagnare lo stesso Rappresentante \ndei Lavoratori per la Sicurezza (Rls) nel mondo degli appalti e dei \ncantieri, a maggior ragione dopo la sua prima condanna per un infortunio\n mortale pronunciata dalla Cassazione il 25 settembre 2023.\n  </p>\n  <p>\n   Certo, si tratta di una dimensione imbarazzante, e \u2013 temo \u2013 \nusualmente trascurata, dell\u2019impegno affidato all\u2019Rls. Eppure, tra le sue\n attribuzione, il Tusl (Testo unico della sicurezza sul lavoro), \nall\u2019art. 50, comma 1, lettera a), indica quella di visitare i luoghi di \nlavoro, e per luoghi di lavoro s\u2019intendono non solo i locali aziendali, \nma \u2013 insegna pacificamente la Cassazione \u2013 \u00abogni luogo nel quale il \nlavoratore deve o pu\u00f2 recarsi per provvedere ad incombenze di qualsiasi \nnatura in relazione alla propria attivit\u00e0\u00bb, e, dunque, anche ogni luogo \nin cui si svolga un appalto o un subappalto o un cantiere. Sicch\u00e9 pi\u00f9 \nche mai chiedo alle organizzazioni sindacali (ma anche al legislatore): \nsu quali risorse di tempo, di mezzi, di autonomia, pu\u00f2 concretamente \ncontare l\u2019Rls chiamato a svolgere compiti tanto impegnativi?\n  </p>\n  <p>\n   \u00c8 tutto dire, a questo punto, che abbiamo dovuto salutare con parole \ndi speranza la pronuncia emessa il 13 febbraio 2024 dalla Corte europea \ndei diritti dell\u2019uomo nell\u2019affaire Jann-Zwicker et\n   <em>\n    Jann contro Suisse\n   </em>\n   su\n un caso avvenuto in Svizzera di morte per mesotelioma pleurico caduto \nin\u00a0 prescrizione. N\u00e9 il procedimento penale avviato nel 2006 dallo \nstesso interessato per lesione personale grave (ma non coltivato dai \ntribunali svizzeri), n\u00e9 il procedimento civile avviato dai prossimi \ncongiunti nel 2009 dopo il decesso, hanno consentito agli istanti di \nottenere un risultato favorevole. Conclusione unanime della Corte \neuropea dei diritti dell\u2019uomo: \u00abla prescrizione dell\u2019azione promossa \ndalla vittima ha comportato una violazione della Convenzione europea dei\n diritti dell\u2019uomo\u00bb: dell\u2019art. 6 \u00a7 1 (diritto a un processo equo) e \ndell\u2019art. 6 \u00a7 1 (quanto alla durata della procedura davanti alle \ngiurisdizioni nazionali). Dunque, una violazione dovuta al fatto che \u00ablo\n Stato non ha ottemperato al suo obbligo di garantire la celerit\u00e0 della \nprocedura davanti al Tribunale Federale\u00bb. Con la conseguenza che la \nSvizzera deve versare agli istanti 20.800 euro per danno morale e 14.000\n per costi e spese. Altro che quel \u201cdiritto all\u2019oblio\u201d esaltato dalla \nCassazione in una sentenza del 28 marzo 2019 n. 13582: \u00abtrascorso un \ncerto lasso di tempo dalla commissione del fatto, stante l\u2019attenuarsi \ndelle esigenze di punizione, matura un diritto all\u2019oblio in capo \nall\u2019autore del reato\u00bb (1)\n  </p>\n  <p>\n   Raffaele Guariniello\n  </p>\n </div>\n <div style=\"clear: both;\">\n </div>\n</div>\n", "pdf_content": null, "pdf_links": [], "description": "Leggi su ORE 12 Controinformazione rossoperaia la nostra valutazione sul decreto sicurezza sul lavoro del governo Meloni/Calderone  \t\t Morti...", "author": ["maoist"], "source": "https://proletaricomunisti.blogspot.com/2024/03/pc-6-marzo-raffaele-guariniello-sulle.html"}