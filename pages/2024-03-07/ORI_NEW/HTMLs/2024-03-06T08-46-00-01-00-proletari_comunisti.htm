<html><body>
<div class='article'>
<div class='title'><h1>pc 6 marzo - Raffaele Guariniello sulle morti in ambiente di lavoro</h1></div>
<hr/>
<div class='metadata'>
<meta property='description' content='maoist'/>
<meta property='images' content='Leggi su ORE 12 Controinformazione rossoperaia la nostra valutazione sul decreto sicurezza sul lavoro del governo Meloni/Calderone  		 Morti...'/>
<meta property='outside' content='2024-03-06T08-46-00-01-00'/>
<meta property='published_time' content=''/>
Description: maoist
<br>
Images: Leggi su ORE 12 Controinformazione rossoperaia la nostra valutazione sul decreto sicurezza sul lavoro del governo Meloni/Calderone  		 Morti...
<br>
Outside: 2024-03-06T08-46-00-01-00
<br>
Published Time: 
</div>
<div class='content'>
<div class="post-body entry-content" id="post-body-5759083323097167697" itemprop="description articleBody">
 <p>
  <b>
   Leggi su ORE 12 Controinformazione rossoperaia la nostra valutazione sul decreto sicurezza sul lavoro del governo Meloni/Calderone
  </b>
 </p>
 <div class="entry-content gmail-clearfix">
  <p>
   <strong>
    <span>
     Morti sul lavoro: dallo stillicidio quotidiano alle stragi periodiche. Il “che fare” è già nelle leggi (1)
    </span>
   </strong>
  </p>
  <p>
   Tre giorni prima della strage nel cantiere della Esselunga a Firenze 
la Corte europea dei diritti dell’uomo ha condannato la Svizzera per non
 aver «ottemperato al suo obbligo di garantire la celerità della 
procedura davanti al Tribunale Federale» sulle gravi lesioni subìte da 
un lavoratore prescritte dalla lentezza del processo. In Italia la 
nostra Cassazione ha riconosciuto nel 2019 il diritto all’oblio anche 
nei reati più gravi, e la Procura nazionale sulla sicurezza del lavoro 
resta confinata nel libro dei sogni quando potrebbe rendere più incisivo
 l’esercizio dell’azione penale. Sui lavori in appalto e subappalto gli 
obblighi di sicurezza sono già previsti e penalmente sanzionati a carico
 sia dei committenti, sia degli appaltatori o subappaltatori, sia dei 
lavoratori autonomi. Mancano organici adeguati e preparazione 
professionale dei controlli per esercitare una vigilanza sistematica e 
incisiva sull’applicazione delle norme. E mezzi effettivi ai 
rappresentanti dei lavoratori per la sicurezza.
  </p>
  <p>
   Dunque, gli appelli verbali (o canori) non bastano. È ormai chiaro 
anche alla luce della più recente casistica giurisprudenziale che, tra i
 molteplici problemi che ultimamente affliggono il mondo della sicurezza
 sul lavoro, drammatico si sta rivelando quello riguardante la tutela 
dei lavoratori delle imprese appaltatrici e subappaltatrici distaccati 
presso piccole e grandi aziende committenti. A maggior ragione appaiono,
 dunque, inaccettabili i fraintendimenti interpretativi e applicativi 
esplosi in materia. Non si pensi, anzitutto, che manchino le leggi. Il 
Testo unico della sicurezza su lavoro è quanto mai
   <span>
   </span>
  </p>
  <a name="more">
  </a>
  rigoroso con riguardo
 ai lavori affidati dal committente a imprese appaltatrici o 
subappaltatrici o a lavoratori autonomi, vuoi all’interno della propria 
azienda, vuoi nei cantieri temporanei o mobili. E si badi che gli 
obblighi di sicurezza sono previsti e penalmente sanzionati a carico sia
 dei committenti, sia degli appaltatori o subappaltatori, sia dei 
lavoratori autonomi.
  <p>
  </p>
  <p>
   E allora perché? Perché gli obblighi ci sono, ma non vengono fatti 
rispettare sistematicamente. Certo, ci sono gli organi di vigilanza. Ma 
pesano le carenze sofferte dagli organici e dalla professionalità di 
questi organi. Né si obietti che i controlli non avrebbero una capacità 
preventiva diretta, nel senso che non è pensabile una vigilanza che 
arrivi il giorno prima dell’infortunio e lo scongiuri. Evidente è che 
occorre, non già una inimmaginabile vigilanza del giorno prima, bensì la
 vigilanza sistematica e incisiva in grado di spingere le imprese 
all’effettiva osservanza delle norme scritte sulla carta. Un obbiettivo,
 questo, che, peraltro, appare irraggiungibile in assenza di un efficace
 intervento dell’autorità giudiziaria. Troppo spesso i procedimenti 
penali non vengono condotti con l’indispensabile approfondimento o nei 
tempi necessari per scongiurare la prescrizione dei reati. Con il 
dirompente risultato che si diffonde tra le imprese, e tra gli stessi 
lavoratori, l’idea che le leggi ci sono, ma possono essere violate 
impunemente.
  </p>
  <p>
   Né possono porre rimedio le tante procure della repubblica istituite 
nel nostro Paese, ciascuna con una ristretta area di operatività, e per 
giunta raramente provviste di specializzazione in materia. Né assume 
rilievo l’obiezione mossa da taluno secondo cui l’azione del pubblico 
ministero sarebbe meramente repressiva, e mai preventiva. Un’obiezione 
palesemente contrastante con le molteplici esperienze giudiziarie che in
 passato si sono sviluppate sotto il segno di uno stretto connubio tra 
prevenzione e repressione congiuntamente volte a garantire l’osservanza 
delle norme antinfortunistiche penalmente sanzionate a prescindere dalla
 sussistenza di un delitto di omicidio o di lesione personale 
consistente in un infortunio o in una malattia professionale.
  </p>
  <p>
   Purtroppo, continua a rimanere scritta nel libro dei sogni la 
proposta di creare una procura nazionale sulla sicurezza del lavoro. Una
 proposta che nessuno dei governi che si sono succeduti in questi anni 
ha saputo realizzare. E aggiungo che quanto mai preziosa si è rivelata 
l’esperienza che ha condotto in alcuni Tribunali ad affidare i 
procedimenti in materia di sicurezza sul lavoro a Sezioni specializzate.
  </p>
  <p>
   E ancora. Non dimentichiamo di accompagnare lo stesso Rappresentante 
dei Lavoratori per la Sicurezza (Rls) nel mondo degli appalti e dei 
cantieri, a maggior ragione dopo la sua prima condanna per un infortunio
 mortale pronunciata dalla Cassazione il 25 settembre 2023.
  </p>
  <p>
   Certo, si tratta di una dimensione imbarazzante, e – temo – 
usualmente trascurata, dell’impegno affidato all’Rls. Eppure, tra le sue
 attribuzione, il Tusl (Testo unico della sicurezza sul lavoro), 
all’art. 50, comma 1, lettera a), indica quella di visitare i luoghi di 
lavoro, e per luoghi di lavoro s’intendono non solo i locali aziendali, 
ma – insegna pacificamente la Cassazione – «ogni luogo nel quale il 
lavoratore deve o può recarsi per provvedere ad incombenze di qualsiasi 
natura in relazione alla propria attività», e, dunque, anche ogni luogo 
in cui si svolga un appalto o un subappalto o un cantiere. Sicché più 
che mai chiedo alle organizzazioni sindacali (ma anche al legislatore): 
su quali risorse di tempo, di mezzi, di autonomia, può concretamente 
contare l’Rls chiamato a svolgere compiti tanto impegnativi?
  </p>
  <p>
   È tutto dire, a questo punto, che abbiamo dovuto salutare con parole 
di speranza la pronuncia emessa il 13 febbraio 2024 dalla Corte europea 
dei diritti dell’uomo nell’affaire Jann-Zwicker et
   <em>
    Jann contro Suisse
   </em>
   su
 un caso avvenuto in Svizzera di morte per mesotelioma pleurico caduto 
in  prescrizione. Né il procedimento penale avviato nel 2006 dallo 
stesso interessato per lesione personale grave (ma non coltivato dai 
tribunali svizzeri), né il procedimento civile avviato dai prossimi 
congiunti nel 2009 dopo il decesso, hanno consentito agli istanti di 
ottenere un risultato favorevole. Conclusione unanime della Corte 
europea dei diritti dell’uomo: «la prescrizione dell’azione promossa 
dalla vittima ha comportato una violazione della Convenzione europea dei
 diritti dell’uomo»: dell’art. 6 § 1 (diritto a un processo equo) e 
dell’art. 6 § 1 (quanto alla durata della procedura davanti alle 
giurisdizioni nazionali). Dunque, una violazione dovuta al fatto che «lo
 Stato non ha ottemperato al suo obbligo di garantire la celerità della 
procedura davanti al Tribunale Federale». Con la conseguenza che la 
Svizzera deve versare agli istanti 20.800 euro per danno morale e 14.000
 per costi e spese. Altro che quel “diritto all’oblio” esaltato dalla 
Cassazione in una sentenza del 28 marzo 2019 n. 13582: «trascorso un 
certo lasso di tempo dalla commissione del fatto, stante l’attenuarsi 
delle esigenze di punizione, matura un diritto all’oblio in capo 
all’autore del reato» (1)
  </p>
  <p>
   Raffaele Guariniello
  </p>
 </div>
 <div style="clear: both;">
 </div>
</div>

</div>


<div class='source'><p>Author: <a href="https://proletaricomunisti.blogspot.com/2024/03/pc-6-marzo-raffaele-guariniello-sulle.html">https://proletaricomunisti.blogspot.com/2024/03/pc-6-marzo-raffaele-guariniello-sulle.html</a></p></div>
</div>
</body></html>