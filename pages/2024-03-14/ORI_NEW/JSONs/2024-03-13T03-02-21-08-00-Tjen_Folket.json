{"published time": "2024-03-13T03:02:21+08:00", "images": ["https://tjen-folket.no/wp-content/uploads/2024/03/pasted-image-0-1160x608.png"], "content": "<div class=\"overlay-media parallax\">\n <img alt=\"\" class=\"jarallax-img\" decoding=\"async\" fetchpriority=\"high\" height=\"608\" sizes=\"(max-width: 1160px) 100vw, 1160px\" src=\"https://tjen-folket.no/wp-content/uploads/2024/03/pasted-image-0-1160x608.png\" srcset=\"https://tjen-folket.no/wp-content/uploads/2024/03/pasted-image-0-1160x608.png\" width=\"1160\"/>\n</div>\n<section class=\"entry-content\">\n <p>\n  Av en kommentator for Tjen Folket Media.\n </p>\n <hr class=\"wp-block-separator has-css-opacity\"/>\n <p class=\"has-vivid-red-color has-secondary-background-color has-text-color has-background\">\n  Dette er en kronikk. Analyse og standpunkt er kommentatorens egen, og samsvarer ikke n\u00f8dvendigvis med Tjen Folket Medias linje.\n </p>\n <p>\n  <strong>\n   Hendelsen p\u00e5 8. mars i Oslo, hvor en pro-israelsk gruppe ble hindret i \u00e5 delta i 8. mars-toget, har f\u00e5tt oppmerksomhet i israelske og internasjonale medier.\n  </strong>\n </p>\n <p>\n  Ogs\u00e5 norske kristen-sionistiske aviser og nettsteder har viet saken stor oppmerksomhet. Mediedekningen og uttalelsene fra sionistene som opps\u00f8kte 8. mars i Oslo, viser tydelig at aksjonen var en provokasjon.\n </p>\n <p>\n  Kampkomiteen i Oslo har skrevet om hvordan aktivister blokkerte sionistene og lyktes i \u00e5 hindre dem i \u00e5 delta i 8. mars-toget. Arrang\u00f8rene av toget sa etterp\u00e5 at provokasjonen var u\u00f8nsket, blant annet fordi de bar paroler med israelske symboler. Provokat\u00f8rene fors\u00f8kte provokativt og nedrig \u00e5 vende fokuset vekk fra det p\u00e5g\u00e5ende folkemordet, hvor Israel har myrdet mer enn 30.000 mennesker, og \u00e5 legitimere folkemordet ved \u00e5 gjenta Israels krigspropaganda mot den palestinske motstandskampen.\n </p>\n <p>\n  Jerusalem Post gjentar politiets partiske uttalelser om at det var \u00abtrist for politiet \u00e5 se at kvinners rettigheter ikke blir ivektlagt, uansett hvem man tilh\u00f8rer\u00bb og omtaler hendelsen som \u00abantisemittisme\u00bb. Israelske Ynet gjentar p\u00e5standene, og bruker ogs\u00e5 emneknaggen \u00abantisemitism\u00bb. Ogs\u00e5 Times of Israel har dekket saken p\u00e5 samme m\u00e5te, og sprer l\u00f8gnaktige p\u00e5stander om at sionistene ble utsatt for vold og skjellsord.\n </p>\n <p>\n  Det norske rasistiske nettstedet Document.no skriver at p\u00e5 8. mars i Oslo var \u00abvoldtatte israelske kvinner u\u00f8nsket\u00bb. Document, og mange andre medier, omtaler ogs\u00e5 en hendelse i Sandefjord. Her ble provokat\u00f8rer som m\u00f8tte opp med israelske flagg p\u00e5 8. mars konfrontert og stanset. Sionistflagget ble beslaglagt og tent p\u00e5 av masser.\n </p>\n <p>\n  Den kristen-sionistiske avisa Norge i dag skriver om 8. mars i Oslo: \u00abKvinner som st\u00f8tter Israel fikk ikke delta\u00bb. Den kristen-sionistiske avisa Dagen skriver: \u00abJ\u00f8diske 8. mars-deltakere ble m\u00f8tt med slagord: \u2018Barnemordere\u2019 og \u2018skadedyr\u2019\u00bb. Sionistene p\u00e5st\u00e5r ogs\u00e5 at de ble kalt \u00abhorer\u00bb under konfrontasjonen. Film fra hendelsen viser derimot at slagordene som ble ropt var helt vanlige slagord til st\u00f8tte for Palestina og mot sionismen, og aktivister som var til stede forsikrer om at provokat\u00f8rene verken ble kalt \u00abskadedyr\u00bb eller \u00abhorer\u00bb \u2013 dette er nok en l\u00f8gn som har til hensikt \u00e5 sverte solidariteten med Palestina.\n </p>\n <p>\n  Sionistene fors\u00f8ker konsekvent \u00e5 fremstille motstand mot Israel som \u00abantisemittisme\u00bb. P\u00e5 denne m\u00e5ten spiller de et farlig spill hvor de setter likhetstegn mellom j\u00f8der og sionister. Dette er en h\u00e5n mot hundretusenvis av antisionistiske j\u00f8der verden over. Provokat\u00f8rgruppen besto dessuten ogs\u00e5 av israelere og ikke-j\u00f8diske sionister, og det var gruppen selv som angrep andre fysisk og gikk inn for \u00e5 forstyrre 8. mars-arrangementet i Oslo.\n </p>\n <p>\n  For\u00f8vrig er det verdt \u00e5 merke seg hvordan Israel og sionistene fors\u00f8ker \u00e5 vende fokus mot overgrep mot israelske kvinner og barn, samtidig som Israel fortsetter \u00e5 sulte hele Gazas befolkning, og per n\u00e5 har drept 31.000 mennesker. Sionistene fors\u00f8ker konsekvent \u00e5 fremstille palestinere som \u00abbarbarer\u00bb, \u00abudyr\u00bb og overgripere. Slik propaganda har andre herskere og rasister ofte brukt. Ku Klux Klan brukte anklager om overgrep mot hvite kvinner til \u00e5 legitimere terror mot svarte i s\u00f8rstatene. Nazistene brukte p\u00e5stander om at j\u00f8der forgrep seg p\u00e5 kvinner og barn til \u00e5 legitimere j\u00f8deforf\u00f8lgelsen og folkemordet mot j\u00f8der. Den antimuslimske bevegelsen i Europa i dag vektlegger s\u00e6rlig voldtekter og trusselen mot hvite kvinner og jenter i hetsen mot muslimer. Rasister i S\u00f8r-Afrika og Zimbabwe, som \u00f8nsker apartheid tilbake, fokuserer ogs\u00e5 p\u00e5 p\u00e5st\u00e5tte overgrep mot \u00abden hvite minoriteten\u00bb. Ved \u00e5 spille p\u00e5 sterke f\u00f8lelser eller rasistiske fordommer, vil disse kreftene legitimere sin egen terror \u2013 og fremstille den som \u00abforsvar\u00bb. P\u00e5 samme m\u00e5te blir det p\u00e5g\u00e5ende folkemordet i Gaza n\u00e5, absurd nok, fremstilt som et n\u00f8dvendig forsvar av israelske kvinner og barn.\n </p>\n <p>\n  Sionistene ser hvordan massene over hele verden, ogs\u00e5 i Norge, ford\u00f8mmer Israel og reiser seg til protest mot folkemordet. Dermed tyr de til desperate virkemidler for \u00e5 konsolidere sine st\u00f8ttespillere, s\u00e6rlig blant kristen-sionistene og de israelske statsborgerne i USA og Europa. Samtidig som disse kreftene hyller IDF-morderne og veiver med det israelske flagget, sulter barn i hjel i Gaza og bombene regner over den lille stripen av land. Episoden p\u00e5 8. mars i Oslo er nok et uttrykk for at sionistene taper fordi Israel aldri vil f\u00e5 fred, s\u00e5 lenge de fortsetter okkupasjonen og undertrykkingen.\n </p>\n <p>\n  <strong>\n   Referanser\n  </strong>\n  :\n  <br/>\n  <a href=\"https://kampkomiteen.net/?p=6996\">\n   <u>\n    Oslo: Rapport fra 8. mars\n   </u>\n  </a>\n  <br/>\n  <a href=\"https://www.nrk.no/norge/markerte-stotte-til-jodiske-kvinner-_-fikk-ikke-delta-i-8.-mars-toget-1.16796604\">\n   <u>\n    Markerte st\u00f8tte til j\u00f8diske kvinner \u2013 fikk ikke delta i 8. mars-toget \u2013 NRK Norge\n   </u>\n  </a>\n  <br/>\n  <a href=\"https://www.jpost.com/diaspora/antisemitism/article-791093\">\n   <u>\n    Attendees of Oslo Women\u2019s Day Parade carryings signs supporting hostages, banned\n   </u>\n  </a>\n  <br/>\n  <a href=\"https://www.ynetnews.com/article/sy4wrr5pt\">\n   <u>\n    International Women\u2019s Day march in Oslo bars Jews over anti-Hamas signs\n   </u>\n  </a>\n  <br/>\n  <a href=\"https://www.document.no/2024/03/09/8-mars-er-kapret-av-palestinalobbyen-voldtatte-israelske-kvinner-uonsket/\">\n   <u>\n    8. mars er kapret av palestinalobbyen, voldtatte israelske kvinner u\u00f8nsket \u2013 Document\n   </u>\n  </a>\n  <br/>\n  <a href=\"https://idag.no/kvinner-som-stotter-israel-fikk-ikke-delta/19.45073\">\n   <u>\n    8. mars-tog i Oslo: Kvinner som st\u00f8tter Israel fikk ikke delta\n   </u>\n  </a>\n  <br/>\n  <a href=\"https://www.dagen.no/nyheter/jodisk-gruppe-hindres-fra-a-ga-i-8-marstog-vi-er-redde/\">\n   <u>\n    J\u00f8diske 8. mars-deltakere ble m\u00f8tt med slagord: \u00abBarnemordere\u00bb og \u00abskadedyr\u00bb\n   </u>\n  </a>\n  <br/>\n  <a href=\"https://www.minerva.no/8-mars-aktivisme-gaza/vi-ble-ikke-sett-pa-som-mennesker/443203\">\n   <u>\n    \u2013 Vi ble ikke sett p\u00e5 som mennesker\n   </u>\n  </a>\n </p>\n</section>\n", "source": "https://tjen-folket.no/2024/03/12/oslo-beseiret-sionistisk-provokasjon-far-internasjonal-oppmerksomhet/", "type": "article", "title": "Oslo: Beseiret sionistisk provokasjon f\u00e5r internasjonal oppmerksomhet", "description": "Hendelsen p\u00e5 8. mars i Oslo, hvor en pro-israelsk gruppe ble hindret i \u00e5 delta i 8. mars-toget, har f\u00e5tt oppmerksomhet i israelske og internasjonale medier.", "modified time": "2024-03-12T21:19:23+00:00", "author": ["Tjen Folket Media"], "categories": ["Kronikk"], "source_name": "Tjen Folket"}