{"title": "pc 22 marzo - 23 marzo 1944 - 23 marzo 2024: 80 anni dall\u2019eroica azione dei Gap di via Rasella", "published time": "2024-03-23T00:38:00+08:00", "images": ["https://blogger.googleusercontent.com/img/b/R29vZ2xl/AVvXsEjuf6lTL9aZOFHem8lML61t1RqC4h88CswA81OkfqzfKcG3mhwqRGENIDO580FCPBPz2ML1vmXsqFgNzmlYhfg3HfgOQYdx3SlHJSgvO6j6yuQb32lFyAu6oPFUdwjxPUDBF2vJ-uINbijvvMWhWr4QgJYcm4A0mZpxM5UaiAyeP7c8KeNZ3sPKMp6btUMr/s275/download.jpg", "https://blogger.googleusercontent.com/img/b/R29vZ2xl/AVvXsEjuRvMEjTEp1l76cYdZCOcNiL_id4RQ4BMGlmNJdnFTVagJ41WL_9jUktWUyeqs222eOJlQ9JAH4-P66HtEgPCvTUq9KU4bKhFV_4L98YW__f0z1VTAy2tVaLp1IrFgLzdfuPf3LJMQBI1enREuKrRW8qt5IwdTdQoBJ93RgCgqgvC7cxF_AeATAFm7zYs4/s255/download%20(1).jpg", "https://blogger.googleusercontent.com/img/b/R29vZ2xl/AVvXsEgjFk3ek8u7wvGJELyXaNN-FgR11bqqi1WTbZjVzXIcBOWKdT2ADjOP9GA_zpQOg-f_RyeUb9QU7e6L4tNkhURsG9cqGdkjTNLYV7ELvo9K-H2B3CCvcx08Sjo-qXJMU88aaQdJMa9sbXLBS6dE2mawxcSD9DJ5zwMjVYLsA2pwE0Tn40rdNnn1TSXvia57/s266/download%20(3).jpg", "https://blogger.googleusercontent.com/img/b/R29vZ2xl/AVvXsEhGARuxamUPp4Fzdua5N6-D5m7qIlhkmzk5Jk0OSWSJUnRSARnzFphO09uxX2mJlzmEvlRLoPpGF22F_8U99Y5_V7Cp7czTUVOuUwSqoKVjDp_uUSSBkLdGTXUK2rHQPkp3EBFGHw2uCfFn4xfOvetDKCRvsLpEG_lhhsCc2Tvj-ApxDJfcCXYmu1gadGEu/s200/download%20(2).jpg"], "content": "<div class=\"post-body entry-content\" id=\"post-body-9193548819158422011\" itemprop=\"description articleBody\">\n <p class=\"MsoNormal\">\n  <span>\n  </span>\n </p>\n <div class=\"separator\" style=\"clear: both; text-align: center;\">\n  <span>\n   <a href=\"https://blogger.googleusercontent.com/img/b/R29vZ2xl/AVvXsEjuf6lTL9aZOFHem8lML61t1RqC4h88CswA81OkfqzfKcG3mhwqRGENIDO580FCPBPz2ML1vmXsqFgNzmlYhfg3HfgOQYdx3SlHJSgvO6j6yuQb32lFyAu6oPFUdwjxPUDBF2vJ-uINbijvvMWhWr4QgJYcm4A0mZpxM5UaiAyeP7c8KeNZ3sPKMp6btUMr/s275/download.jpg\" imageanchor=\"1\" style=\"margin-left: 1em; margin-right: 1em;\">\n    <img border=\"0\" data-original-height=\"183\" data-original-width=\"275\" height=\"266\" src=\"https://blogger.googleusercontent.com/img/b/R29vZ2xl/AVvXsEjuf6lTL9aZOFHem8lML61t1RqC4h88CswA81OkfqzfKcG3mhwqRGENIDO580FCPBPz2ML1vmXsqFgNzmlYhfg3HfgOQYdx3SlHJSgvO6j6yuQb32lFyAu6oPFUdwjxPUDBF2vJ-uINbijvvMWhWr4QgJYcm4A0mZpxM5UaiAyeP7c8KeNZ3sPKMp6btUMr/s275/download.jpg\" srcset=\"https://blogger.googleusercontent.com/img/b/R29vZ2xl/AVvXsEjuf6lTL9aZOFHem8lML61t1RqC4h88CswA81OkfqzfKcG3mhwqRGENIDO580FCPBPz2ML1vmXsqFgNzmlYhfg3HfgOQYdx3SlHJSgvO6j6yuQb32lFyAu6oPFUdwjxPUDBF2vJ-uINbijvvMWhWr4QgJYcm4A0mZpxM5UaiAyeP7c8KeNZ3sPKMp6btUMr/s275/download.jpg\" width=\"400\"/>\n   </a>\n  </span>\n </div>\n <span>\n  Dopo la caduta\ndel regime fascista e la formazione del governo Badoglio a Roma erano confluite\nalcune divisioni dell\u2019esercito regio: l\u20198 settembre viene firmato l\u2019armistizio,\nall\u2019alba del 9 settembre il re, Badoglio e le alte cariche militari\nabbandonarono la capitale e l\u2019esercito si trov\u00f2 senza direttive. Una parte di\nsoldati cerc\u00f2 di contrastare l\u2019esercito tedesco e, insieme a civili organizzati\ndai partiti antifascisti, si attesta a Porta S. Paolo dove si resiste finch\u00e8 la\nsoperchiante forza militare tedesca ha ragione dei resistenti.\n </span>\n <p>\n </p>\n <p class=\"MsoNormal\">\n  <span>\n   Roma cade\nsotto il controllo degli occupanti nazisti\u00a0\nche fra il 1943 e il 1944 sottoposero la popolazione a terrore,\nmassacri, torture.\n  </span>\n  <span>\n  </span>\n </p>\n <p class=\"MsoNormal\">\n  <span>\n   \u00c8 in questo\ncontesto che si inserisce l\u2019azione di via Rasella: in quell\u2019occasione, i Gruppi\ndi Azione Patriottica riuscirono in una coraggiosa operazione militare che vide\nl\u2019assalto a un battaglione nazista che marciava nelle strade del centro,\nportando all\u2019uccisione di 33 soldati delle SS. La rappresaglia nazista a questo\nevento fu, come tristemente noto, il massacro delle Fosse Ardeatine in cui\ntrucidarono 335 prigionieri.\n  </span>\n </p>\n <p class=\"MsoNormal\" style=\"font-family: Aptos, sans-serif; line-height: normal; margin: 13.2pt 0cm;\">\n  <span>\n   Negli anni\ndiversi sono stati i tentativi di criminalizzare l\u2019azione di via Rasella da\nparte dei revisionisti storici - fino all\u2019 \u201cesternazione\u201d di La Russa dello\nscorso anno:\n  </span>\n  <span>\n   <i>\n    <span style='font-family: \"Times New Roman\",serif;'>\n    </span>\n    <span>\n     \u00abVia Rasella \u00e8 stata una pagina tutt\u2019altro che nobile della\nresistenza, quelli uccisi furono una banda musicale di semi-pensionati e non\nnazisti delle SS, sapendo benissimo il rischio di rappresaglia su cittadini\nromani, antifascisti e non\u00bb.\n    </span>\n   </i>\n  </span>\n </p>\n <p class=\"MsoNormal\">\n  <span>\n   Sempre,\ncoraggiosamente e coerentemente i gappisti protagonisti dell\u2019azione hanno\ndifeso la Resistenza partigiana e contrastato i tentativi di criminalizzarli.\nEssi ci hanno lasciato delle pagine memorabili sulla Resistenza romana.\n   <span>\n   </span>\n  </span>\n </p>\n <p class=\"MsoNormal\">\n  <span>\n   <b>\n    Riprendiamo\nqui le note biografiche tratte dal sito dell\u2019ANPI di alcuni dei protagonisti:\n    <span>\n    </span>\n   </b>\n  </span>\n </p>\n <a name=\"more\">\n </a>\n <p>\n </p>\n <p class=\"MsoNormal\">\n  <b>\n   <span>\n   </span>\n  </b>\n </p>\n <div class=\"separator\" style=\"clear: both; text-align: center;\">\n  <b>\n   <span>\n    <a href=\"https://blogger.googleusercontent.com/img/b/R29vZ2xl/AVvXsEjuRvMEjTEp1l76cYdZCOcNiL_id4RQ4BMGlmNJdnFTVagJ41WL_9jUktWUyeqs222eOJlQ9JAH4-P66HtEgPCvTUq9KU4bKhFV_4L98YW__f0z1VTAy2tVaLp1IrFgLzdfuPf3LJMQBI1enREuKrRW8qt5IwdTdQoBJ93RgCgqgvC7cxF_AeATAFm7zYs4/s255/download%20(1).jpg\" imageanchor=\"1\" style=\"clear: left; float: left; margin-bottom: 1em; margin-right: 1em;\">\n     <img border=\"0\" data-original-height=\"255\" data-original-width=\"198\" height=\"255\" src=\"https://blogger.googleusercontent.com/img/b/R29vZ2xl/AVvXsEjuRvMEjTEp1l76cYdZCOcNiL_id4RQ4BMGlmNJdnFTVagJ41WL_9jUktWUyeqs222eOJlQ9JAH4-P66HtEgPCvTUq9KU4bKhFV_4L98YW__f0z1VTAy2tVaLp1IrFgLzdfuPf3LJMQBI1enREuKrRW8qt5IwdTdQoBJ93RgCgqgvC7cxF_AeATAFm7zYs4/s255/download%20(1).jpg\" srcset=\"https://blogger.googleusercontent.com/img/b/R29vZ2xl/AVvXsEjuRvMEjTEp1l76cYdZCOcNiL_id4RQ4BMGlmNJdnFTVagJ41WL_9jUktWUyeqs222eOJlQ9JAH4-P66HtEgPCvTUq9KU4bKhFV_4L98YW__f0z1VTAy2tVaLp1IrFgLzdfuPf3LJMQBI1enREuKrRW8qt5IwdTdQoBJ93RgCgqgvC7cxF_AeATAFm7zYs4/s255/download%20(1).jpg\" width=\"198\"/>\n    </a>\n   </span>\n  </b>\n </div>\n <b>\n  <span>\n   Rosario Bentivegna\n  </span>\n </b>\n <p>\n </p>\n <p class=\"MsoNormal\" style=\"background-clip: initial; background-image: initial; background-origin: initial; background-position: initial; background-repeat: initial; background-size: initial; font-family: Aptos, sans-serif; line-height: normal; margin: 0cm;\">\n  <span>\n   <a href=\"https://www.anpi.it/taxonomy/term/2375\">\n    Medaglia d'Argento al Valor\nMilitare\n   </a>\n  </span>\n </p>\n <p class=\"MsoNormal\" style=\"background-clip: initial; background-image: initial; background-origin: initial; background-position: initial; background-repeat: initial; background-size: initial; font-family: Aptos, sans-serif; line-height: normal; margin: 0cm;\">\n  <i>\n   <span>\n    Nato a Roma il 22 giugno 1922, medico,\nmorto a Roma il 2 aprile 2012. Medaglia d'argento al valor militare.\n   </span>\n  </i>\n </p>\n <p class=\"MsoNormal\" style=\"background-clip: initial; background-image: initial; background-origin: initial; background-position: initial; background-repeat: initial; background-size: initial; font-family: Aptos, sans-serif; line-height: normal; margin: 0cm 0cm 8pt;\">\n  <span>\n   Gi\u00e0 negli anni del liceo fu un attivo antifascista. Con Leonardo\nJannaccone, Corrado Nourian e Nino Baldini costitu\u00ec, infatti, nel 1939, un\ngruppo detto di \"unificazione marxista\", che attir\u00f2 presto\nl'attenzione della polizia fascista. Arrestato nel 1941, dopo la scarcerazione\nBentivegna ader\u00ec nel 1943 al Partito comunista. Con l'armistizio e la\nformazione dei Gruppi di azione patriottica, fu tra i pi\u00f9 valorosi protagonisti\ndella Resistenza, sia a Roma (assalto a militari tedeschi in piazza Barberini,\nattacco ad un corteo fascista in via Tomacelli) che nella zona della Casilina,\ndove comand\u00f2 formazioni partigiane.\n   <br/>\n   Il 23 marzo del 1944 con\n   <a href=\"https://www.anpi.it/donne-e-uomini/carla-capponi\">\n    Carla Capponi\n   </a>\n   (che\nsarebbe poi stata sua moglie), fu tra gli autori dell'\n   <a href=\"http://www.romacivica.net/anpiroma/resistenza/resistenza3a.htm\">\n    <span>\n     azione di via Rasella\n    </span>\n   </a>\n   , che mise fuori\ncombattimento 33 soldati delle SS e che fu il pretesto per la strage delle\nFosse Ardeatine. Pochi mesi dopo la liberazione della Capitale, Bentivegna\ndecise di continuare la sua lotta contro i nazifascisti in\n   <a href=\"https://www.anpi.it/militari/iugoslavia.htm\">\n    <span>\n     Jugoslavia\n    </span>\n   </a>\n   e\nin\n   <a href=\"https://www.anpi.it/militari/montenegro.htm\">\n    <span>\n     Montenegro\n    </span>\n   </a>\n   .\n   <br/>\n   Rientrato in Italia dopo la conclusione del conflitto, questo valoroso\ncombattente (che per un paio d'anni fu anche redattore del giornale\n   <i>\n    l'Unit\u00e0\n   </i>\n   ,\nprima di riprendere gli studi e di dedicarsi alla professione di medico), \u00e8\nstato sottoposto per le sue imprese di partigiano a numerosi processi, dai\nquali \u00e8 uscito sempre assolto per la legittimit\u00e0 delle sue azioni.\n  </span>\n </p>\n <p class=\"MsoNormal\">\n  <b>\n   <span>\n   </span>\n  </b>\n </p>\n <div class=\"separator\" style=\"clear: both; text-align: center;\">\n  <b>\n   <span>\n    <a href=\"https://blogger.googleusercontent.com/img/b/R29vZ2xl/AVvXsEgjFk3ek8u7wvGJELyXaNN-FgR11bqqi1WTbZjVzXIcBOWKdT2ADjOP9GA_zpQOg-f_RyeUb9QU7e6L4tNkhURsG9cqGdkjTNLYV7ELvo9K-H2B3CCvcx08Sjo-qXJMU88aaQdJMa9sbXLBS6dE2mawxcSD9DJ5zwMjVYLsA2pwE0Tn40rdNnn1TSXvia57/s266/download%20(3).jpg\" imageanchor=\"1\" style=\"clear: left; float: left; margin-bottom: 1em; margin-right: 1em;\">\n     <img border=\"0\" data-original-height=\"266\" data-original-width=\"190\" height=\"266\" src=\"https://blogger.googleusercontent.com/img/b/R29vZ2xl/AVvXsEgjFk3ek8u7wvGJELyXaNN-FgR11bqqi1WTbZjVzXIcBOWKdT2ADjOP9GA_zpQOg-f_RyeUb9QU7e6L4tNkhURsG9cqGdkjTNLYV7ELvo9K-H2B3CCvcx08Sjo-qXJMU88aaQdJMa9sbXLBS6dE2mawxcSD9DJ5zwMjVYLsA2pwE0Tn40rdNnn1TSXvia57/s266/download%20(3).jpg\" srcset=\"https://blogger.googleusercontent.com/img/b/R29vZ2xl/AVvXsEgjFk3ek8u7wvGJELyXaNN-FgR11bqqi1WTbZjVzXIcBOWKdT2ADjOP9GA_zpQOg-f_RyeUb9QU7e6L4tNkhURsG9cqGdkjTNLYV7ELvo9K-H2B3CCvcx08Sjo-qXJMU88aaQdJMa9sbXLBS6dE2mawxcSD9DJ5zwMjVYLsA2pwE0Tn40rdNnn1TSXvia57/s266/download%20(3).jpg\" width=\"190\"/>\n    </a>\n   </span>\n  </b>\n </div>\n <b>\n  <span>\n   Mario Fiorentini\n  </span>\n </b>\n <p>\n </p>\n <p class=\"MsoNormal\">\n  <span>\n   <a href=\"https://www.anpi.it/taxonomy/term/2375\">\n    Medaglia d'Argento al Valor\nMilitare\n   </a>\n  </span>\n </p>\n <p class=\"MsoNormal\" style=\"background-clip: initial; background-image: initial; background-origin: initial; background-position: initial; background-repeat: initial; background-size: initial; font-family: Aptos, sans-serif; line-height: normal; margin: 0cm;\">\n  <i>\n   <span>\n    Nato a Roma il 7 novembre 1918,\nmorto a Roma il 9 agosto 2022. Matematico e docente universitario,\npluridecorato al valor militare.\n   </span>\n  </i>\n </p>\n <p class=\"MsoNormal\" style=\"background-clip: initial; background-image: initial; background-origin: initial; background-position: initial; background-repeat: initial; background-size: initial; font-family: Aptos, sans-serif; line-height: normal; margin: 0cm 0cm 8pt;\">\n  <span>\n   Era ancora studente delle Commerciali quando aveva cominciato a svolgere\nattivit\u00e0 clandestina in \"Giustizia e Libert\u00e0\" e nel Partito\ncomunista. Dopo il 25 luglio del '43, diede vita, con altri antifascisti\nromani, alla formazione \"Arditi del Popolo\". Il 9 settembre\nFiorentini prese parte ai combattimenti contro i tedeschi a Porta San Paolo e\nnell'ottobre del '43 form\u00f2 e diresse i Gap centrali \"\n   <a href=\"https://www.anpi.it/biografia/gramsci.htm\">\n    <span>\n     A.\nGramsci\n    </span>\n   </a>\n   \" e \"Carlo Pisacane\", con il nome di battaglia\ndi \"Giovanni\", operando nella IV Zona di Roma. In questo ruolo\npartecip\u00f2, nella Capitale, a numerose azioni, tra cui quelle di via Rasella e\nal carcere di Regina Coeli. Dopo la liberazione di Roma, si fece paracadutare\nal Nord. Col nome di battaglia di \"Dino\" oper\u00f2 in Liguria, Emilia,\nLombardia e Piemonte, come ufficiale di collegamento dell'OSS, il servizio\nsegreto americano. \u00c8 stato decorato con tre medaglie d'argento al valor\nmilitare e tre croci di guerra al merito, e con la medaglia della Special Force\n(GB) e la medaglia Donovan dell'OSS (Usa). Autodidatta, nel dopoguerra ha\niniziato, sostenuto dalla moglie (\n   <a href=\"https://www.anpi.it/donne-e-uomini/lucia-ottobrini\">\n    <span>\n     Lucia Ottobrini\n    </span>\n   </a>\n   , un'antifascista conosciuta\ndurante la clandestinit\u00e0), gli studi liceali e poi quelli universitari.\nFiorentini \u00e8 cos\u00ec diventato docente di Geometria superiore all'Universit\u00e0 di\nFerrara. I suoi studi di matematica sono stati ripresi e approfonditi in tutto\nil mondo ed hanno fatto dell'ex gappista un matematico di fama internazionale.\n  </span>\n </p>\n <p class=\"MsoNormal\">\n  <b>\n   <span>\n   </span>\n  </b>\n </p>\n <div class=\"separator\" style=\"clear: both; text-align: center;\">\n  <b>\n   <span>\n    <a href=\"https://blogger.googleusercontent.com/img/b/R29vZ2xl/AVvXsEhGARuxamUPp4Fzdua5N6-D5m7qIlhkmzk5Jk0OSWSJUnRSARnzFphO09uxX2mJlzmEvlRLoPpGF22F_8U99Y5_V7Cp7czTUVOuUwSqoKVjDp_uUSSBkLdGTXUK2rHQPkp3EBFGHw2uCfFn4xfOvetDKCRvsLpEG_lhhsCc2Tvj-ApxDJfcCXYmu1gadGEu/s200/download%20(2).jpg\" imageanchor=\"1\" style=\"clear: left; float: left; margin-bottom: 1em; margin-right: 1em;\">\n     <img border=\"0\" data-original-height=\"200\" data-original-width=\"200\" height=\"200\" src=\"https://blogger.googleusercontent.com/img/b/R29vZ2xl/AVvXsEhGARuxamUPp4Fzdua5N6-D5m7qIlhkmzk5Jk0OSWSJUnRSARnzFphO09uxX2mJlzmEvlRLoPpGF22F_8U99Y5_V7Cp7czTUVOuUwSqoKVjDp_uUSSBkLdGTXUK2rHQPkp3EBFGHw2uCfFn4xfOvetDKCRvsLpEG_lhhsCc2Tvj-ApxDJfcCXYmu1gadGEu/s200/download%20(2).jpg\" srcset=\"https://blogger.googleusercontent.com/img/b/R29vZ2xl/AVvXsEhGARuxamUPp4Fzdua5N6-D5m7qIlhkmzk5Jk0OSWSJUnRSARnzFphO09uxX2mJlzmEvlRLoPpGF22F_8U99Y5_V7Cp7czTUVOuUwSqoKVjDp_uUSSBkLdGTXUK2rHQPkp3EBFGHw2uCfFn4xfOvetDKCRvsLpEG_lhhsCc2Tvj-ApxDJfcCXYmu1gadGEu/s200/download%20(2).jpg\" width=\"200\"/>\n    </a>\n   </span>\n  </b>\n </div>\n <b>\n  <span>\n   Carla Capponi\n  </span>\n </b>\n <p>\n </p>\n <p class=\"MsoNormal\" style=\"background-clip: initial; background-image: initial; background-origin: initial; background-position: initial; background-repeat: initial; background-size: initial; font-family: Aptos, sans-serif; line-height: normal; margin: 0cm;\">\n  <span>\n   <a href=\"https://www.anpi.it/taxonomy/term/2378\">\n    Medaglia d'Oro al Valor Militare\n   </a>\n  </span>\n </p>\n <p class=\"MsoNormal\" style=\"background-clip: initial; background-image: initial; background-origin: initial; background-position: initial; background-repeat: initial; background-size: initial; font-family: Aptos, sans-serif; line-height: normal; margin: 0cm;\">\n  <i>\n   <span>\n    Nata a Roma il 7 dicembre 1921,\ndeceduta a Zagarolo (Roma), il 23 novembre 2000, Medaglia d'Oro al Valor\nmilitare.\n   </span>\n  </i>\n </p>\n <p class=\"MsoNormal\" style=\"background-clip: initial; background-image: initial; background-origin: initial; background-position: initial; background-repeat: initial; background-size: initial; font-family: Aptos, sans-serif; line-height: normal; margin: 0cm 0cm 8pt;\">\n  <span>\n   Studentessa di Legge, subito dopo l'8 settembre 1943 partecip\u00f2\ncoraggiosamente alla Resistenza romana, divenendo presto vice comandante di una\nformazione operante a Roma e in provincia. Nell'ottobre del 1943 per procurarsi\nun'arma (i suoi compagni dei GAP gliela negavano, perch\u00e9 preferivano riservare\nalle donne funzioni di appoggio), non trova di meglio che rubare la pistola a\nun milite della Gnr, che si trovava vicino a lei in un autobus superaffollato.\nNella primavera del 1944 \u00e8 tra gli organizzatori e gli esecutori dell'azione\ngappista di via Rasella contro un contingente dell'esercito tedesco. L'azione\nfu poi presa dai nazisti a pretesto per la feroce strage delle Fosse Ardeatine.\nRiconosciuta partigiana combattente con il grado di capitano, \u00e8 stata decorata\ndi Medaglia d'Oro al valore militare per aver partecipato, si legge tra l'altro\nnella motivazione, \"alle pi\u00f9 eroiche imprese nella caccia senza quartiere\nche il suo gruppo di avanguardia dava al nemico annidato nella cerchia abitata\ndella citt\u00e0 di Roma\". Pi\u00f9 volte parlamentare del PCI, membro della\nCommissione Giustizia nei primi anni settanta, ha fatto parte sino alla morte\ndel Comitato di presidenza dell'ANPI. Poco prima della scomparsa di Carla\nCapponi, \"il Saggiatore\" ha pubblicato un suo volume sull'attivit\u00e0\ndei GAP a Roma. Si intitola\n   <i>\n    Cuore di donna\n   </i>\n   .\n  </span>\n </p>\n <div style=\"clear: both;\">\n </div>\n</div>\n", "pdf_content": null, "pdf_links": [], "description": "Dopo la caduta del regime fascista e la formazione del governo Badoglio a Roma erano confluite alcune divisioni dell\u2019esercito regio: l\u20198 set...", "author": ["maoist"], "source": "https://proletaricomunisti.blogspot.com/2024/03/pc-22-marzo-23-marzo-1944-23-marzo-2024.html", "source_name": "proletari comunisti"}