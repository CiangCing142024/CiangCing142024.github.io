{"published time": "2024-03-23T01:46:57+08:00", "images": ["https://i0.wp.com/partijarada.org/wp-content/uploads/2024/03/signal-2024-02-09-182532_002.jpg?resize=640%2C554&ssl=1"], "content": "<div class=\"pf-content\">\n <p>\n  Trupe NATO pakta, zajedno sa svojim politi\u010dkim \u0161tabovima nalaze se na teritoriji Jugoslavije, rasporedjene u BiH, Hrvatskoj i Makedoniji.\n </p>\n <p>\n  NATO pakt su stvorili ameri\u010dki imperijalisti u saradnji sa imperijalistima Zapadne Evrope 1947. godine. Zabrinuti zbog velikih pobeda Sovjetskog Saveza, stvaranja socijalisti\u010dkog tabora, pobeda Crvene armije u Kini i sve mo\u0107nijeg antikolonijalnog i antiimperijalisti\u010dkog pokreta u zemljama Tre\u0107eg sveta, stvorili su NATO pakt kao agresivni vojni blok protiv Sovjetskog Saveza, Kine i oslobodila\u010dkih pokreta u kolonijama. Od samog po\u010detka svog stvaranja on se formirao kao udarna vojna pesnica koja je trebalo da vojni\u010dki pobedi Sovjetski Saveza i druge socijalisti\u010dke zemlje i da u njima restaurira kapitalizam. Poznate su direktne intervencije NATO\u00ad-a u Vijetnamu, Latinskoj Americi i Africi.\n </p>\n <p>\n  Krajem osamdesetih godina raspao se Sovjetski Savez i raspu\u0161ten je Var\u0161avski pakt, a zemlje u sastavu Sovjetskog Saveza, kao i zemlje Isto\u010dne Evrope likvidirale su socijalizam i po\u0161le putem restauracije kapitalizma.\n </p>\n <figure class=\"wp-block-image size-large\">\n  <img alt=\"\" class=\"wp-image-4978\" data-recalc-dims=\"1\" decoding=\"async\" height=\"554\" sizes=\"(max-width: 640px) 100vw, 640px\" src=\"https://i0.wp.com/partijarada.org/wp-content/uploads/2024/03/signal-2024-02-09-182532_002.jpg?resize=640%2C554&amp;ssl=1\" srcset=\"https://i0.wp.com/partijarada.org/wp-content/uploads/2024/03/signal-2024-02-09-182532_002.jpg?resize=640%2C554&amp;ssl=1\" width=\"640\"/>\n </figure>\n <p>\n  Kada je nestao glavni protivnik NATO pakta \u2013 Var\u0161avski pakt, izgledalo je da bi bilo normalno da se raspusti i NATO pakt. Umesto toga, NATO pakt je jo\u0161 vi\u0161e poja\u010dan, preoru\u017ean novim, najsavr\u0161enijim vrstama oru\u017eja i pove\u0107ani su vojni bud\u017eeti \u010dlanica NATO pakta. Upotrebljavaju\u0107i ekonomski, diplomatski, politi\u010dki i vojni pritisak \u010dini sve da se pro\u0161iri, ne samo na sve zemlje Isto\u010dne Evrope, nego i na sve dr\u017eave biv\u0161eg Sovjetskog Saveza i tako dopre do granica Rusije. Cilj im je da na taj na\u010din Rusiju potpuno izoluju, stave je na kolena i od nje i zemalja biv\u0161eg Sovjetskog Saveza stvore neku vrstu polukolonija, da nesmetano koriste njihova ogromna prirodna bogatstva, da steknu obilje jeftine radne snage i prostrano tr\u017ei\u0161te. O\u010digledno je da je NATO pakt ostao i dalje agresivna vojna sila imperijalizma i da \u010dini sve kako bi, ne samo ekonomskim i finansijskim sredstvima, ve\u0107 i vojnom silom NATO\u00ad-a osigurao vladavinu imperijalizma u \u010ditavom svetu.\n </p>\n <p>\n  NATO pakt je reakcionarna vojna sila ameri\u010dkog imperijalizma, najopasniji neprijatelj socijalizma i naroda zemalja Tre\u0107eg sveta.\n </p>\n <p>\n  Za\u0161to su do\u0161le trupe NATO pakta u Jugoslaviju?\n </p>\n <p>\n  SAD i NATO pakt su posle propasti Sovjetskog Saveza ostale jedina supersila, jedina globalna sila u svetu. Jedan od strate\u0161kih ciljeva SAD i NATO pakta je da ne dozvole da dogadjaji u svetu izmaknu njihovoj kontroli i da po\u010dnu da se razvijaju mimo njihovog uticaja ili protiv njih. Oni su nekoliko godina mirno posmatrali rat u Sloveniji, Hrvatskoj, a pogotovo u BiH i nisu smatrali za potrebu da interveni\u0161u. Medjutim, oni su zaklju\u010dili da bi nastavak rata u BiH neminovno vodio njegovom pro\u0161irenju na Kosovo, Makedoniju i \u010ditav Balkan i da bi u njega u\u0161le Turska i Gr\u010dka,dve va\u017ene clanice NATO-\u00ada jedna protiv druge. NATO pakt je tada re\u0161io da po\u0161alje trupe i da zaustavi rat u BiH. Prisilili su Milo\u0161evi\u0107a i Tudjmana da potpisu Dejtonski sporazum.\n </p>\n <p>\n  Jedan drugi elemenat je ozbiljno uticao da po\u017eure sa primenom Dejtonskog sporazuma, kao i namera da re\u0161e pitanje Kosova i omogu\u0107e du\u017ei i stabilniji mir na Balkanu. \u017durba SAD i NATO je izazvana mogu\u0107no\u0161\u0107u da uskoro \u201ceksplodira\u201d Turska, a sa njom \u010ditav Bliski Istok, pa da se, eventualno, nadju u ratu sa \u010ditavim muslimanskim svetom koji sada broji oko milijardu i sto miliona ljudi.\n </p>\n <p>\n  Kakav je stav Partije rada u vezi sa prisustvom NATO\u00ada na teritoriji Jugoslavije?\n </p>\n <p>\n  Partija rada smatra da ovo treba razmatrati bez emocija i oceniti da li u sadasnjoj situaciji prisustvo NATO\u00ada koristi ili \u0161teti narodima Jugoslavije. Tim pre \u0161to je bilo slu\u010dajeva u istoriji kada su se interesi imperijalista, ukoliko se radilo o zajedni\u010dkom neprijatelju, mogli podudarati sa interesima naroda. To se desilo u drugom svetskom ratu kada je Sovjetski Savez zaklju\u010dio pakt sa dve najve\u0107e imperijalisti\u010dke sile tog vremena \u2013 SAD i Engleskom radi borbe protiv zajedni\u010dkog neprijatelja \u00adHitlerove Nema\u010dke.\n </p>\n <p>\n  U Jugoslaviji je, na \u017ealost, nacionalizam zahvatio \u0161iroke mase. Velikosrpski i velikohrvatski \u0161ovinisti su, u stvari, svojom politikom rata i ugro\u017eavanjem globalnih interesa SAD i NATO-\u00ada prizvali dolazak NATO u Jugoslaviju. \u010cinjenica je da se u Jugoslaviji, ba\u0161 zbog te \u0161iroko rasprostranjene nacionalisti\u010dke svesti, nisu mogle organizovati snage koje bi se suprotstavile pogubnoj, \u0161ovinistickoj politici Milo\u0161evica i Tudjmana. \u010cinjenica je da nisu stigle trupe NATO-\u00ada i silom svog oru\u017eja zaustavile rat, verovatno bi u toku ove dve godine bilo jo\u0161 stotine hiljada mrtvih, novih razaranja i novih zlo\u010dina.\n </p>\n <p>\n  Sam \u010din zaustavljanja rata bio je pozitivan. Nastojanje da se primeni Dejtonski sporazum, osigura jedinstvena BiH, vrate sve izbeglice u svoje domove i da se kazne ratni zlo\u010dinci, PR smatra interesom naroda Jugoslavije. Primena Dejtonskog sporazuma i re\u0161avanje pitanja Kosova zada\u0107e odsudni udarac velikosrpskoj osvaja\u010dkoj ratnoj politici, a i nacionalizmu u Jugoslaviji, koji je bio glavna podloga te politike. Zato PR u ovoj i ovakvoj situaciji za sada nije protiv prisustva NATO-\u00ada, jer je u ovom momentu to u interesu naroda Jugoslavije.\n </p>\n <p>\n  Ali, ako i posle uspostavljanja mira u BiH i re\u0161avanja ovih osnovnih problema, trupe NATO-\u00ada budu ostale u Jugoslaviji, Partija rada \u0107e ih smatrati za okupatore, \u0161to \u0107e oni stvarno i biti. Tada \u0107e PR kao istinski patriotska partija organizovati politi\u010dku i drugu borbu protiv prisustva NATO\u00ad-a, sve do oru\u017eane borbe za oslobodjenje zemlje od okupatora.\n </p>\n</div>\n", "source": "https://partijarada.org/povodom-25-godina-od-nato-bombradovanja-rezolucija-partije-rada-iz-1997-godine/", "type": "article", "title": "Povodom 25 godina od NATO bombradovanja \u2013 Rezolucija Partije Rada iz 1997. godine - Partija rada", "description": "Trupe NATO pakta, zajedno sa svojim politi\u010dkim \u0161tabovima nalaze se na teritoriji Jugoslavije, rasporedjene u BiH, Hrvatskoj i Makedoniji. NATO pakt su stvorili ameri\u010dki imperijalisti u saradnji sa imperijalistima Zapadne Evrope 1947. godine. Zabrinuti zbog velikih pobeda Sovjetskog Saveza, stvaranja socijalisti\u010dkog tabora, pobeda Crvene armije u Kini i sve mo\u0107nijeg antikolonijalnog i antiimperijalisti\u010dkog pokreta u", "modified time": "2024-03-22T17:56:43+00:00", "author": ["admin33"], "categories": ["Rezolucija"], "tags": [], "source_name": "PARTIJA RADA"}