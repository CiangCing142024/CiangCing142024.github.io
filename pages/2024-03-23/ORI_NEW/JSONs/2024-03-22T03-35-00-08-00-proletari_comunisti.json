{"title": "pc 21 marzo - Formazione operaia - l'azione nella classe e la posizione di classe nei movimenti - Lenin \"Che fare?\"", "published time": "2024-03-22T03:35:00+08:00", "images": ["https://blogger.googleusercontent.com/img/b/R29vZ2xl/AVvXsEhNxa3y1f-h4U_riT2-fZYsH1P-sPLThTxKzNh__5J6F-L_kUazOF8Z8D8OFV-cWr1KL-ibIcxLLtVgtzXCouDs0dGu8Ubv13N7GjdR2DnPrCxgdzWOa_XqPyaVdcpJd5CKDBOfvx9-qG5ou2ykBDfPBw5U-tPppdxCVcJ82oRP90HrowMTQTStxFsFgSCB/s640/0e99dc_00147494082244c499377f18cf2ba143~mv2.webp"], "content": "<div class=\"post-body entry-content\" id=\"post-body-7096540937147419368\" itemprop=\"description articleBody\">\n <p>\n </p>\n <div class=\"separator\" style=\"clear: both; text-align: center;\">\n  <a href=\"https://blogger.googleusercontent.com/img/b/R29vZ2xl/AVvXsEhNxa3y1f-h4U_riT2-fZYsH1P-sPLThTxKzNh__5J6F-L_kUazOF8Z8D8OFV-cWr1KL-ibIcxLLtVgtzXCouDs0dGu8Ubv13N7GjdR2DnPrCxgdzWOa_XqPyaVdcpJd5CKDBOfvx9-qG5ou2ykBDfPBw5U-tPppdxCVcJ82oRP90HrowMTQTStxFsFgSCB/s640/0e99dc_00147494082244c499377f18cf2ba143~mv2.webp\" imageanchor=\"1\" style=\"margin-left: 1em; margin-right: 1em;\">\n   <img border=\"0\" data-original-height=\"478\" data-original-width=\"640\" height=\"299\" src=\"https://blogger.googleusercontent.com/img/b/R29vZ2xl/AVvXsEhNxa3y1f-h4U_riT2-fZYsH1P-sPLThTxKzNh__5J6F-L_kUazOF8Z8D8OFV-cWr1KL-ibIcxLLtVgtzXCouDs0dGu8Ubv13N7GjdR2DnPrCxgdzWOa_XqPyaVdcpJd5CKDBOfvx9-qG5ou2ykBDfPBw5U-tPppdxCVcJ82oRP90HrowMTQTStxFsFgSCB/s640/0e99dc_00147494082244c499377f18cf2ba143~mv2.webp\" srcset=\"https://blogger.googleusercontent.com/img/b/R29vZ2xl/AVvXsEhNxa3y1f-h4U_riT2-fZYsH1P-sPLThTxKzNh__5J6F-L_kUazOF8Z8D8OFV-cWr1KL-ibIcxLLtVgtzXCouDs0dGu8Ubv13N7GjdR2DnPrCxgdzWOa_XqPyaVdcpJd5CKDBOfvx9-qG5ou2ykBDfPBw5U-tPppdxCVcJ82oRP90HrowMTQTStxFsFgSCB/s640/0e99dc_00147494082244c499377f18cf2ba143~mv2.webp\" width=\"400\"/>\n  </a>\n </div>\n Lenin dice che per sviluppare la coscienza politica del proletariato bisogna portare nella classe operaia la denuncia di ogni manifestazione di arbitrio e oppressione.\n <p>\n </p>\n <p>\n  Ma naturalmente, si pone subito dopo il problema \"Come farlo? Abbiamo forze sufficienti per farlo? Esiste un terreno per questo lavoro in tutte le altre classi? Non significher\u00e0 questo o non porter\u00e0 questo ad una rinuncia al punto di vista di classe?\".\n </p>\n <p>\n  Domande ancora pi\u00f9 giustificate se guardiamo ad oggi, alle condizioni di organizzazione, numeri e quadri dell'organizzazione comunista, e in particolare della nostra. Domande a cui la risposta facile che viene \u00e8 No.\n </p>\n <p>\n  Ma la risposta di Lenin \u00e8 invece altra. Parte dall'assunto che i comunisti sono innanzitutto \"teorici... propagandisti, agitatori e organizzatori\". E aggiunge: \"ma si fa molto poco in questo senso. Troppo poco rispetto a quanto si fa per lo studio delle peculiarit\u00e0 della vita di fabbrica\", anzi - diciamo noi - dell'attenzione che si presta alla vita e alle lotte degli altri settori di lavoratori. Lenin insiste che ci sono\n  <span>\n  </span>\n </p>\n <a name=\"more\">\n </a>\n compagni, comitati, ecc. che si sprofondano perfino nello studio specialistico delle lotte sindacali, mentre non fanno, o fanno in misura estremamente limitata, il lavoro che domanda Lenin per elevare effettivamente la coscienza degli operai e dei lavoratori in lotta.\n <p>\n </p>\n <p>\n  Il loro impegno profuso nelle lotte sindacali dimentica che - come dice Lenin - \"non \u00e8 socialdemocratico chi di fatto dimentica che i comunisti appoggiano ogni moto rivoluzionario e che, per conseguenza, noi dobbiamo esporre, sottolineare dinanzi a tutto il popolo i compiti generali, senza nascondere neppure per un momento le nostre convinzioni socialiste\", ed educare nel nostro lavoro nella fabbrica e nelle lotte proletarie gli operai e il proletariato in generale ad occuparsi di tutti i problemi generali e porsi all'avanguardia di tutte le lotte politiche democratiche che si sviluppano nella societ\u00e0, innanzitutto, nella fase iniziale, con prese di posizione.\n </p>\n <p>\n  Le forze per fare questo ci sono eccome. L'alternativa che ci suggeriscono invece gli economisti e la mentalit\u00e0 economista nelle fila dei comunisti \u00e8 quella di \"sviluppare una politica tradunionista\". E su questo Lenin \u00e8 tassativo:\n  <b>\n   \"La politica tradunionista della classe operaia \u00e8 proprio la\n   <i>\n    politica borghese\n   </i>\n   della classe operaia\".\n  </b>\n </p>\n <p>\n  Perfino negli altri settori e movimenti a cui noi ci rivolgiamo, l'azione dei comunisti non consiste tanto nel dirigere la lotta per i loro interessi immediati - ad esempio la lotta degli studenti - ma nel portare in essi la posizione dei comunisti, la posizione del partito della classe operaia; perch\u00e8 solo cos\u00ec si realizza quello che dice Lenin: \"Noi dobbiamo trasformare i militanti socialdemocratici in capi politici che sappiano dirigere tutte le manifestazioni di questa lotta\" e siano in grado di dettare in questa lotta \"un positivo programma di azione agli studenti in agitazione, ai rappresentanti degli zemstva insoddisfatti, ai membri delle sette religiose indignati, ai maestri colpiti nei loro interessi, ecc. \".\n </p>\n <p>\n  Questo \u00e8 essere avanguardia rivoluzionaria ed espressione dell'avanguardia operaia che abbiamo chiamato a prendere posizione, e attraverso essa cominciare a reagire a tutte le forme di oppressione politica e sociale della borghesia, del suo Stato, del suo governo.\n </p>\n <p>\n  Se questo \u00e8, quindi, il compito dei comunisti, permanente dei comunisti, se si comprende che questo \u00e8 un compito da assolvere fin dall'inizio della nostra attivit\u00e0, si pu\u00f2 comprendere bene l'attenzione che a questo punto Lenin pone sulle effettive forze che hai, e considera scontato il tipo di attivit\u00e0 inevitabile da condurre all'inizio: \"effettivamente avevamo pochissime forze. Allora era naturale e legittima la determinazione di buttarsi interamente nel lavoro tra gli operai e biasimare seriamente ogni allontanamento da esso, allora l'unico scopo era quello di rafforzarsi nella classe operaia\".\n </p>\n <p>\n  Anche qui, per\u00f2, il problema \u00e8: con quale concezione, con quale prassi, con quale propaganda e agitazione ci si butta interamente tra gli operai e ci si rafforza nella classe operaia? Con la politica sindacale, tradunionista, con il suo sviluppo economista, o con la politica comunista, sia pure agli inizi del processo di radicamento e organizzazione per la costruzione del Partito? Con l'idea che nella classe operaia questo lavoro non si pu\u00f2 fare, che viene dopo che abbiamo condotto l'attivit\u00e0 sindacale e conseguentemente allo sviluppo di essa, o con la propaganda e agitazione, sia pure nelle condizioni molto difficili che ci sono oggi nelle fila della classe operaia?\n </p>\n <p>\n  Anche qui Lenin \u00e8 molto preciso: \"Il pubblico ideale per le denunce politiche \u00e8 proprio la classe operaia, che ha bisogno prima di tutto e soprattutto di una conoscenza politica viva e completa e che \u00e8 la pi\u00f9 atta a trasformare queste conoscenze in lotta attiva, anche se questa non promette alcun \"risultato tangibile\".\n </p>\n <p>\n  D'altra parte questa \u00e8 l'unica strada che ha la classe operaia per diventare punto di riferimento della lotta e dell'opposizione di tutti gli strati della societ\u00e0. Ed \u00e8 questo il ruolo crescente che la classe operaia, prima con le sole avanguardie poi con la lotta attiva, pu\u00f2 permettere a noi di \"diventare una forza politica agli occhi degli altri\". E per diventare questo \"bisogna lavorare molto e con tenacia per elevare la nostra coscienza, il nostro spirito di iniziativa e la nostra energia\". E - insiste Lenin - \"non \u00e8 sufficiente attaccare l'etichetta di avanguardia su una teoria e una pratica di retroguardia\".\n </p>\n <div style=\"clear: both;\">\n </div>\n</div>\n", "pdf_content": null, "pdf_links": [], "description": "Lenin dice che per sviluppare la coscienza politica del proletariato bisogna portare nella classe operaia la denuncia di ogni manifestazione...", "author": ["fannyhill"], "source": "https://proletaricomunisti.blogspot.com/2024/03/pc-21-marzo-formazione-operaia-non-e.html", "source_name": "proletari comunisti"}