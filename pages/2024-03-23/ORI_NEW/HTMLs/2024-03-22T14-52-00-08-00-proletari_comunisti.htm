<html><body>
<div class='article'>
<div class='title'><h1>pc 22 marzo - Scritti e interventi sulla Comune di Parigi a base del discorso di proletari comunisti in occasione dell'anniversario del 18 marzo - 1</h1></div>
<hr/>
<div class='metadata'>
<meta property="author" content="maoist"/>
<meta property="description" content=""Il suo vero segreto fu questo: che essa fu essenzialmente un governo della classe operaia... ... il prodotto della lotta di classe dei prod..."/>
<meta property="published_time" content="2024-03-22T14:52:00+08:00"/>
<meta property="images" content=""/>
Author: maoist
<br>
Description: "Il suo vero segreto fu questo: che essa fu essenzialmente un governo della classe operaia... ... il prodotto della lotta di classe dei prod...
<br>
Published Time: 2024-03-22T14:52:00+08:00
<br>
Images: 
</div>
<div class='content'>
<div class="post-body entry-content" id="post-body-5854817977269285269" itemprop="description articleBody">
 <p>
  <span>
   <span style="font-family: Times New Roman, serif;">
    <span>
     <span style="font-style: normal;">
      <span style="font-weight: normal;">
       <b>
        "Il
suo vero segreto fu questo: che essa fu essenzialmente un governo
della classe operaia...
       </b>
      </span>
     </span>
    </span>
   </span>
  </span>
 </p>
 <p>
  <span>
   <span style="font-family: Times New Roman, serif;">
    <span>
     <span style="font-style: normal;">
      <span style="font-weight: normal;">
       <b>
        ...
       </b>
      </span>
     </span>
    </span>
    <span>
     <span style="font-style: normal;">
      <span style="font-weight: normal;">
       il prodotto della lotta di classe dei
produttori contro la classe appropriatrice, la forma politica
finalmente scoperta, nella quale si poteva compiere l'emancipazione
economica del lavoro... La Comune doveva dunque servire da leva per
svellere le basi economiche su cui riposa l'esistenza delle classi, e
quindi del dominio di classe. Con l'emancipazione del lavoro tutti
diventano operai, e il lavoro produttivo cessa di essere un attributo
di classe".
      </span>
     </span>
     <span style="font-style: normal;">
      <b>
       (Karl Marx - "La guerra civile in Francia").
      </b>
     </span>
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     <b>
      Il
18 marzo del 1871
     </b>
     nasceva la prima grande esperienza di potere
del proletariato, la Comune di Parigi. La Comune di Parigi è durata
due mesi e dieci giorni, dal 18 marzo al 28 maggio, ma questi due
mesi hanno segnato tutta la storia dell'umanità.
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Marx
ne “
     <i>
      La guerra civile in Francia
     </i>
     ”. Scrive alla fine:
“Parigi operaia, con la sua Comune, sarà celebrata in eterno, come
l'araldo glorioso di una nuova società. I suoi martiri hanno per
urna il grande cuore della classe operaia. I suoi sterminatori, la
storia li ha già inchiodati a quella gogna eterna dalla quale non
riusciranno a riscattarli tutte le preghiere dei loro preti”.
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     La
Comune di Parigi per essere sconfitta ci volle un intero esercito,
giorni e giorni di massacri. Ci furono più di 30 mila comunardi
uccisi e tra questi anche tante donne e bambini. Seguirono 45mila
arresti, decine di migliaia di condanne - molte trasformatisi in
uccisioni - e di deportazioni, mentre migliaia di parigini fuggirono
all'estero. In quei giorni ci fu un fiume di sangue che scorreva
nelle strade.
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Ma
Lenin dice: "Il ricordo dei combattenti della Comune è onorato
non solo dagli operai francesi, ma anche dal proletariato di tutto il
mondo, perché essa non combattè per un obiettivo locale o
strettamente nazionale, ma per l'emancipazione di tutta l'umanità
lavoratrice, di tutti gli umiliati e offesi. Come combattente
d'avanguardia della rivoluzione sociale, la Comune ha conquistato la
simpatia in tutti i
     <span>
     </span>
    </span>
   </span>
  </span>
 </p>
 <a name="more">
 </a>
 <span>
  <span style="font-family: Times New Roman, serif;">
   <span>
    luoghi in cui il proletariato soffre e lotta...
Il rombo dei cannoni di Parigi ha risvegliato dal loro sonno profondo
gli strati più arretrati del proletariato e ha dato dappertutto un
impulso alla propaganda socialista rivoluzionaria. Per questo la
causa della Comune non è morta, per questo continua a vivere fino ad
oggi in ognuno di noi. La causa della Comune è la causa della
rivoluzione sociale è la causa della completa emancipazione politica
ed economica dei lavoratori, è la causa del proletariato mondiale. E
in questo senso è immortale".
   </span>
  </span>
 </span>
 <p>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     La
Comune di Parigi viene organizzata in una fase in cui la Francia che
aveva tentato nel 1870 di fare la guerra alla Prussia ne viene
schiacciata. Il popolo cerca di resistere, di rilanciare la battaglia
contro i nemici prussiani, impone la proclamazione della Repubblica,
contando di ottenere riforme sociali e invece trova nel governo,
Thiers - "
     <i>
      questo nano mostruoso
     </i>
     ", come scrive Marx,
"(che)
     <i>
      mai durante la sua lunga carriera politica, si è
macchiato neppure di un solo provvedimento, sia pure dei più
insignificanti, di qualche utilità pratica. L'unica sua coerenza è
stata l'avidità di ricchezze e l'odio contro coloro che le
producono
     </i>
     " - colui che si inginocchia nei confronti dei
prussiani e vuole disarmare le masse. Una situazione che provocava
per le masse una gravissima condizione in cui mancava tutto e 
che portò alla decisione il 18 marzo di insorgere, cacciare il
governo che aveva firmato una pace disastrosa ed eleggere il 26 marzo
e proclamare il 28 marzo la Comune di Parigi
    </span>
   </span>
  </span>
 </p>
 <p align="left" style="font-variant: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   “
   <span style="font-family: Times New Roman, serif;">
    <span>
     <i>
      <span style="font-weight: normal;">
       I
prezzi aumentavano e molti prodotti sparirono dal mercato, come la
carne bovina. Si vendeva la carne di cavallo, poi fu la volta della
carne di gatto, di cane e di topo. A dicembre furono abbattuti gli
animali del giardino zoologico, e furono macellati gli elefanti, gli
orsi, le antilopi. Furono introdotte le tessere per la carne, e i più
poveri, che avevano bisogno di denaro, le vendevano. Essenziale
alimento quotidiano rimaneva il pane, «un impasto nero che torceva
gli intestini
      </span>
     </i>
     <span style="font-style: normal;">
      <span style="font-weight: normal;">
       ».
      </span>
     </span>
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     L'inverno
1870-1871 fu particolarmente rigido, e per l'alto costo della legna e
del carbone la popolazione smantellò palizzate, segò gli alberi dei
parchi del Bois de Boulogne, di Vincennes, degli Champs-Élysées, di
qualche boulevard, e si rubò legname dai depositi e dalle fabbriche.
L'erogazione del gas interrotta, razionato il petrolio, le strade di
notte erano immerse nel buio più completo. La situazione sanitaria
peggiorò. Prima della guerra la mortalità a Parigi era di 750
decessi a settimana, con l'assedio passò a 1.500 in ottobre e a
4.500 a gennaio”.
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Questo
è stato il contesto della insurrezione di Parigi.
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     <b>
      La
Comune fu il primo governo operaio.
     </b>
     In due mesi e dieci giorni
prese provvedimenti che andavano nella direzione degli interessi del
proletariato e del popolo.
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Scrive
Marx: "
     <i>
      La Comune fu composta dai consiglieri municipali
eletti a suffragio universale nei diversi mandamenti di Parigi,
responsabili e revocabili in qualunque momento. La maggioranza dei
suoi membri erano naturalmente operai, o rappresentanti riconosciuti
dalla classe operaia. La Comune doveva essere non un organismo
parlamentare, ma di lavoro, esecutivo e legislativo allo stesso
tempo. Invece di continuare a essere l'agente del governo centrale,
la polizia fu immediatamente spogliata delle sue attribuzioni
politiche e trasformata in strumento responsabile della Comune,
revocabile in qualunque momento. Lo stesso venne fatto per i
funzionari di tutte le altre branche dell'amministrazione. Dai membri
della Comune in giù, il servizio pubblico doveva essere compiuto per
salari da operai. I diritti acquisiti e le indennità di
rappresentanza degli alti dignitari dello stato scomparvero insieme
con i dignitari stessi. Le cariche pubbliche cessarono di essere
proprietà privata delle creature del governo centrale. Non solo
l'amministrazione municipale, ma tutte le iniziative già prese dallo
stato passarono nelle mani della Comune...
     </i>
     ”
    </span>
   </span>
  </span>
 </p>
 <p align="left" style="font-variant: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   “
   <span style="font-family: Times New Roman, serif;">
    <span>
     <i>
      <span style="font-weight: normal;">
       ...la
Comune si preoccupò di spezzare la forza della repressione
spirituale, il "potere dei preti", sciogliendo ed
espropriando tutte le chiese in quanto enti possidenti. I sacerdoti
furono restituiti alla quiete della vita privata, per vivere delle
elemosine dei fedeli, ad imitazione dei loro predecessori, gli
apostoli. Tutti gli istituti di istruzione furono aperti
gratuitamente al popolo e liberati in pari tempo da ogni ingerenza
della chiesa e dello stato. Così non solo l'istruzione fu resa
accessibile a tutti, ma la scienza stessa fu liberata dalle catene
che le avevano imposto i pregiudizi di classe e la forza del
governo... I magistrati e i giudici dovevano essere elettivi,
responsabili e revocabili come tutti gli altri pubblici
funzionari...
      </span>
     </i>
     <span style="font-style: normal;">
      <span style="font-weight: normal;">
       ”
      </span>
     </span>
    </span>
   </span>
  </span>
 </p>
 <p align="left" style="font-variant: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   “
   <span style="font-family: Times New Roman, serif;">
    <span>
     <i>
      <span style="font-weight: normal;">
       ...La
Comune fece una realtà dello slogan delle rivoluzioni borghesi, il
governo a buon mercato, distruggendo le due maggiori fonti di spese,
l'esercito permanente e il funzionalismo statale..
      </span>
     </i>
     <span style="font-style: normal;">
      <span style="font-weight: normal;">
       .”
      </span>
     </span>
    </span>
   </span>
  </span>
 </p>
 <p align="left" style="font-variant: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   “
   <span style="font-family: Times New Roman, serif;">
    <span>
     <i>
      <span style="font-weight: normal;">
       Meravigliosa
      </span>
     </i>
     <span style="font-style: normal;">
      <span style="font-weight: normal;">
       -
continua Marx -
      </span>
     </span>
     <i>
      <span style="font-weight: normal;">
       fu
la trasformazione operata dalla Comune di Parigi! Sparita ogni
traccia della Parigi meretricia del II impero! Parigi non fu più il
ritrovo dei grandi proprietari fondiari inglesi, dai latifondisti
assenteisti irlandesi, degli ex negrieri e loschi affaristi
americani, degli ex proprietari di servi russi e dei boiardi
valacchi. Non più cadaveri alla Morgue, non più rapine e scassi
notturni, quasi spariti i furti. Invero, per la prima volta dopo i
giorni del febbraio 1848, le vie di Parigi furono sicure e senza
nessun servizio di polizia. "Non sentiamo più parlare - diceva
un membro della Comune - di assassinii, furti e aggressioni. Si
direbbe davvero che la polizia abbia trascinato con sé a Versailles
tutti i suoi amici conservatori". Le cocottes avevano seguito le
orme dei loro protettori, gli scomparsi campioni della famiglia,
della religione e sopratutto della proprietà. Al posto loro
ricomparvero alla superficie le vere donne di Parigi, eroiche, nobili
e devote come le donne dell'antichità. Parigi lavoratrice,
pensatrice, combattente, insanguinata, raggiante nell'entusiasmo
della sua iniziativa storica, quasi dimentica, nella incubazione di
una nuova società, dei cannibali che erano alle sue porte!
      </span>
     </i>
     <span style="font-style: normal;">
      <span style="font-weight: normal;">
       ”.
      </span>
     </span>
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     E'
veramente emozionante ed entusiasmante leggere
     <b>
      tutto quello che la
Comune fece in quei pochissimi giorni, giorno per giorno.
     </b>
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Dall'introduzione
di Engels del 1891 a "La guerra civile in Francia:
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     "
     <i>
      Il
30 marzo la Comune abolì la coscrizione e l'esercito permanente e
proclamò che la Guardia nazionale, nella quale dovevano arruolarsi
tutti i cittadini atti alle armi, sarebbe stata la sola forza armata.
Essa dichiarò una moratoria di tutte le pigioni per le case di
abitazione dall'ottobre 1870 fino all'aprile, stabilendo che gli
affitti già pagati si dovessero computare in acconto delle pigioni
future; e sospese ogni vendita di oggetti impegnati al Monte di
pietà. Lo stesso giorno gli stranieri eletti a far parte della
Comune furono confermati nella loro carica, perché "la bandiera
della Comune è la bandiera della repubblica mondiale
     </i>
     ".
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Il
primo aprile venne deciso che lo stipendio più elevato di un
impiegato della Comune, compreso dunque quello dei suoi stessi
membri, non dovesse superare 6.000 franchi.
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Il
giorno seguente (2 aprile) la Comune decretò la separazione della
Chiesa dallo Stato e l'abrogazione di tutti i versamenti dello Stato
a scopi religiosi, come pure la trasformazione di tutti i beni
ecclesiastici in patrimonio nazionale; in seguito a ciò l'8 aprile
fu deciso di dare il bando dalle scuole a tutti i simboli religiosi,
immagini, dogmi, preghiere, insomma a "
     <i>
      tutto ciò che
appartiene al campo della coscienza individuale
     </i>
     ", e la
misura venne a poco a poco applicata. Il giorno 5, in risposta alle
fucilazioni, che si rinnovavano ogni giorno, dei combattenti della
Comune fatti prigionieri dalle truppe di Versailles, fu emanato un
decreto circa l'arresto di ostaggi, ma non venne mai eseguito. Il 6
fu tirata fuori la ghigliottina... e bruciata in pubblico tra alte
grida di giubilo popolare. Il 12 la Comune decise di abbattere la
colonna della vittoria di Piazza Vendôme, fusa dopo la guerra del
1809 con i cannoni presi da Napoleone, ed eretta come simbolo dello
sciovinismo e dell'odio tra i popoli. La cosa venne fatta il 16
maggio. Il 16 aprile la Comune ordinò una statistica delle fabbriche
lasciate inoperose dagli industriali, e la elaborazione di progetti
per l'esercizio di queste fabbriche a mezzo degli operai fino allora
occupati in esse, da riunirsi ora in società cooperative, e per
l'organizzazione di queste società in una grande unione. Il 20 essa
abolì il lavoro notturno dei fornai, come pure la registrazione
degli operai esercitata a partire dal Secondo Impero esclusivamente
per mezzo di soggetti nominati dalla polizia, autentici sfruttatori
degli operai. La registrazione venne affidata ai municipi dei venti
mandamenti di Parigi.
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Il
30 aprile ordinò l'abolizione delle case di pegno, che non erano se
non uno sfruttamento privato degli operai, in contraddizione col
diritto degli operai ai loro strumenti di lavoro e al credito. Il 5
maggio decretò la demolizione della cappella espiatoria costruita in
ammenda della esecuzione capitale di Luigi XVI."
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     E
Engels spiega chiaro il carattere proletario del governo della
Comune: "
     <i>
      Come nella Comune vi erano quasi solo operai o
rappresentanti riconosciuti degli operai, così anche le loro
deliberazioni avevano una marcata impronta proletaria
     </i>
     ".
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Marx,
poi anche Lenin, vede anche le debolezze, i limiti di questa prima
grande esperienza della classe operaia. Marx dice ad un certo punto
che i comunardi erano stati troppo "
     <i>
      magnanimi
     </i>
     ",
quando dovevano perseguire i rappresentanti del governo, dello Stato,
i borghesi che scapparono a Versailles e si riorganizzarono per
tornare a Parigi e massacrare più di 30mila uomini, donne, bambini
“
     <i>
      La Comune fece uso del fuoco esclusivamente come mezzo di
difes
     </i>
     a” - scrive Marx.
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Uno
stesso generale allora scriveva: “
     <i>
      L'errore più grave fu
probabilmente quello di non attaccare immediatamente Versailles,
errore gravissimo e irreparabile... il Comitato centrale non utilizzò
“tutti i vantaggi inaspettatamente conseguiti. In quel momento
tutte le probabilità erano dalla sua parte. Esso avrebbe dovuto
tentare l'attacco il giorno seguente
     </i>
     ”.
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     <b>
      Da
questa esperienza che Marx teorizza la necessità della dittatura del
proletariato
     </b>
     . Il proletariato non può solo prendere il potere,
per conservarlo deve esercitare una dittatura verso la borghesia che
ha sconfitto, altrimenti la borghesia si organizza e riprende il suo
potere. E proprio dalle grandi lezioni di questa breve ma intensa
prima esperienza del proletariato che nasce la necessità della
dittatura del proletariato.
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Un'altra
lezione importante che Marx ed Engels traggono è il problema dello
Stato.
     <b>
      Lo Stato borghese non basta prenderlo da parte della classe
operaia nelle proprie mani e trasformarlo, ma occorre rovesciarlo e
costruire un nuovo Stato, totalmente diverso, rispetto ai principi,
alla classe che rappresenta. E la Comune cominciò a fare questo.
     </b>
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Senza
questa esperienza della Comune di Parigi, non ci sarebbe stata né la
Rivoluzione d'Ottobre e la costruzione del socialismo in Urss, né la
rivoluzione cinese, con la grande Rivoluzione culturale proletaria.
    </span>
   </span>
  </span>
 </p>
 <p align="left" style="font-style: normal; font-variant: normal; font-weight: normal; letter-spacing: normal; line-height: 100%; margin-bottom: 0cm; orphans: 2; widows: 2;">
  <span>
   <span style="font-family: Times New Roman, serif;">
    <span>
     Per
i comunisti rivoluzionari, per gli operai d'avanguardia la Comune
deve essere più viva che mai. Questa grande prima esperienza della
classe operaia fornisce lezioni teoriche, politiche, ideologiche, e
pratiche che mostrano che
     <b>
      il proletariato ha una sola soluzione la
conquista del potere politico con la rivoluzione,
     </b>
     e che col
potere nelle proprie mani il proletariato con i suoi "decreti"
affronta e risolve in pochi giorni problemi fondamentali delle masse
che oggi sembrano irrisolvibili.
    </span>
   </span>
  </span>
 </p>
 <div style="clear: both;">
 </div>
</div>

</div>


<div class='source'><p>Source: <a href="https://proletaricomunisti.blogspot.com/2024/03/pc-23-marzo-scritti-e-interventi-sulla.html">https://proletaricomunisti.blogspot.com/2024/03/pc-23-marzo-scritti-e-interventi-sulla.html</a></p></div>
</div>
</body></html>