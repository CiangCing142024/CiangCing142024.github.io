<html><body>
<div class='article'>
<div class='title'><h1>pc 22 marzo - Massimo sostegno alla decisione dell'università di Torino per il blocco della collaborazione con Israele - info</h1></div>
<hr/>
<div class='metadata'>
<meta property="author" content="maoist"/>
<meta property="description" content="Guerra a Gaza, l'Università di Torino blocca il bando di collaborazione con Israele. Meloni: «Scelta preoccupante» L’ateneo  è il primo a so..."/>
<meta property="published_time" content="2024-03-22T14:44:00+08:00"/>
<meta property="images" content=""/>
Author: maoist
<br>
Description: Guerra a Gaza, l'Università di Torino blocca il bando di collaborazione con Israele. Meloni: «Scelta preoccupante» L’ateneo  è il primo a so...
<br>
Published Time: 2024-03-22T14:44:00+08:00
<br>
Images: 
</div>
<div class='content'>
<div class="post-body entry-content" id="post-body-6235656404927856940" itemprop="description articleBody">
 <p>
  <span>
   <b>
    Guerra a Gaza, l'Università di Torino blocca il bando di collaborazione con Israele. Meloni: «Scelta preoccupante»
   </b>
  </span>
 </p>
 <p>
  <b>
   L’ateneo
 è il primo a sospendere la collaborazione con le realtà accademiche 
israeliane ma precisa: lo stop è solo al bando Maeci, le altre attività 
continuano. Parziale vittoria per i collettivi studenteschi che hanno 
bloccato la riunione del Senato accademico. Sette ottobre: «Gravissimo»
  </b>
 </p>
 <div>
  <div>
   <div>
   </div>
  </div>
 </div>
 <div id="m_7687251890689171244gmail-m556-555-557">
  <p>
   «Considero preoccupante che il Senato accademico dell'Università di Torino scelga di non partecipare al
   <b>
    bando per la cooperazione scientifica con Israele
   </b>
   .
 E lo faccia dopo un'occupazione da parte dei collettivi. Se le 
istituzioni si piegano a questi metodi rischiamo di avere molti 
problemi». Sono le parole della premier
   <b>
    Giorgia Meloni alla Camera
   </b>
   , durante la replica nel dibattito sulle sue comunicazioni in vista del Consiglio europeo
  </p>
 </div>
 <div id="m_7687251890689171244gmail-m561-560-562">
  <b>
   Bloccato il bando di collaborazione con Israele
  </b>
  <p>
   Cosa è successo.
   <b>
    L’ateneo di Torino, primo a livello italiano, ha deciso di sospendere la collaborazione con le realtà accademiche israeliane
   </b>
   .
 «Il Senato dell’Università ritiene non opportuna la partecipazione al 
bando del Ministero degli Affari Esteri (Maeci), visto il protrarsi 
della situazione di guerra a Gaza». La comunicazione si configura come 
una parziale vittoria per i collettivi studenteschi che
   <a href="https://torino.corriere.it/notizie/cronaca/24_marzo_19/basta-accordi-dell-universita-con-israele-flash-mob-degli-studenti-durante-una-seduta-del-senato-accademico-0d09d375-0c66-4814-99e6-c491008b7xlk.shtml" target="_blank">
    hanno prima bloccato la riunione dei senatori e poi ottenuto un’assemblea pubblica
   </a>
   per discutere la loro richiesta di boicottaggio di tutte le intese con 
le università israeliane. Dopo una lunga discussione, i vertici 
dell’ateneo hanno deciso di
   <b>
    approvare un documento che di fatto chiude le porte ad un unico bando
   </b>
   , quello pubblicato recentemente dal Maeci che mira a finanziare  progetti congiunti di ricerca
   <b>
    tra
    <span>
    </span>
   </b>
  </p>
  <a name="more">
  </a>
  <b>
   Italia e Israele
  </b>
  in tre settori di applicazione: le tecnologie per il suolo, quelle per 
l’acqua ( come trattamento di quella potabile, delle acque industriali e
 di scarico o la desalinizzazione) e  l’ottica di precisione, 
elettronica e tecnologie quantistiche.
  <p>
  </p>
 </div>
 <div id="m_7687251890689171244gmail-m566-565-567">
  <b>
   Bernini
  </b>
  <p>
   Sul caso interviene anche
   <b>
    il ministro dell'Università e della ricerca Anna Maria Bernini
   </b>
   : «Quella
 dell'Università di Torino è una decisione che non condivido seppur 
assunta nell'ambito dell'autonomia propria degli Atenei. È triste che 
una scelta simile coincida con la prima giornata nazionale delle 
Università che ha come titolo: "Porte aperte". Ed è francamente 
sconcertante che si possa pensare di chiuderle. Ritengo ogni forma di 
esclusione o boicottaggio sbagliata ed estranea alla tradizione e alla 
cultura dei nostri Atenei da sempre ispirata all'apertura e 
all'inclusività».
  </p>
 </div>
 <div id="m_7687251890689171244gmail-m571-570-572">
  <b>
   La nota dell'Università di Torino
  </b>
  <p>
   L’Università di Torino, dal canto suo, in una nota, chiarisce che
   <b>
    la mozione approvata dal Senato Accademico
   </b>
   nella seduta di ieri 19 marzo, con la quale «visto il perdurare dello 
stato di guerra si è ritenuta non opportuna la partecipazione al bando 
MAECI 2024 Italia-Israele»,
   <b>
    si riferisce esclusivamente al bando in questione.
   </b>
   Pertanto,
 tutti gli accordi e le collaborazioni in corso con le università 
israeliane rimangono attivi, nel pieno rispetto dei principi e dei 
valori di libertà di pensiero e di ricerca dell’Università di Torino.
  </p>
  <p>
   <b>
    Un solo voto contrario
   </b>
  </p>
 </div>
 <div id="m_7687251890689171244gmail-m576-575-577">
  <p>
   A votare lo stop al bando Maeci per la raccolta di progetti congiunti per l’anno 2024
   <b>
    è stata quasi la totalità dei senatori di Unito
   </b>
   . Due gli astenuti e un unico «no», espresso dalla
   <b>
    professoressa Susanna Terracini
   </b>
   . La direttrice del dipartimento di Matematica spiega: «Non avrei avuto problemi ad approvare
   <b>
    una richiesta per il cessate il fuoco
   </b>
   , perché sono fortemente turbata per la strage che sta avvenendo nella Striscia di Gaza. Mentre, sono
   <b>
    fortemente contraria ai boicottaggi accademici
   </b>
   ,
 perché, essendo esclusi possibili progetti bellici, le collaborazioni 
sono un elemento portatore di comprensione e di pace». Di parere diverso
 i militanti del Progetto Palestina, di Cambiare Rotta, di Studenti 
Indipendenti e della altre sigle di sinistra universitaria. Gli studenti
 spingono per  approvare l’appello — lanciato dalla torinese
   <b>
    Paola Rivetti
   </b>
   ,
 oggi docente di Scienze politiche a  Dublino, e firmata da 1.600 
colleghi del nostro Paese (60 dall’ateneo torinese) —, che chiede al
   <b>
    ministro degli Esteri, Antonio Tajani
   </b>
   ,
 di sospendere  l’intero accordo di Cooperazione Industriale, 
Scientifica e Tecnologica tra Italia e Israele per «il rischio di dual 
use e la violazione del diritto internazionale e umanitario».
  </p>
 </div>
 <p>
  Su questo, i vertici dell’Università di Torino prendono tempo. Accolta così la proposta di
  <b>
   Francesco Ramella, direttore del dipartimento di Cultura, Politica e Società
  </b>
  , di limitare l’azione a un documento che di fatto sospende la partecipazione di
  <b>
   Unito al bando Maeci di quest’anno
  </b>
  .
 «Ad oggi, solo  tre colleghi avevano manifestato il loro interesse a 
partecipare, tutti appartenenti ad Agraria, ma  poi hanno rinunciato 
autonomamente»,
  <b>
   spiega Gianluca Cuniberti
  </b>
  . Il  direttore di 
Storia che, dopo aver sottolineato la capacità di Unito di dialogare 
anche su temi così divisivi, annuncia un’altra iniziativa che farà 
discutere: tra pochi mesi sarà lanciato
  <b>
   il corso di storia della Striscia di Gaza
  </b>
  ospitando Sara Roy, la docente di  Harvard.
  <br/>
 </p>
 <div id="m_7687251890689171244gmail-rcsad_Bottom1">
 </div>
 <b>
  «Gravissimo»
 </b>
 <p>
  La decisione del Senato accademico «è
  <b>
   gravissima ed inquietante
  </b>
  e ci riporta ad un passato lontano che non avremmo mai voluto rivivere», dichiara
  <b>
   Stefano Parisi
  </b>
  , presidente dell'
  <b>
   Associazione Setteottobre
  </b>
  .
 «Colpire il mondo dell’università e della ricerca di Israele che è 
all’avanguardia nel mondo ed impedire la collaborazione con un ateneo 
importante come quello di Torino, che potrebbe portare ricadute positive
 per il nostro Paese è l’ennesima dimostrazione del clima di odio 
antisemita che dal 7 ottobre sta montando con furia in Italia. Chiediamo
 a tutte le istituzioni ed in particolare al Ministro per l’Università e
 la Ricerca, alla CRUI e alla società civile di impegnarsi e di 
intervenire per bloccare una deriva allarmante e intollerabile per una 
democrazia liberale».
 </p>
 <p>
 </p>
 <h1>
  <span>
   L'università di Torino e lo stop al bando con Israele, il rettore Stefano Geuna: «Non è boicottaggio né antisemitismo»
  </span>
 </h1>
 <div>
  <div id="m_7687251890689171244gmail-content-to-read">
   <p>
    Dopo
 una giornata di polemiche, il rettore prova a rassicurare: «Non 
volevamo far arrabbiare nessuno, tanto meno la premier Meloni. Tutti gli
 accordi in vigore con Israele rimangono validi»
   </p>
   <p>
    <b>
     Lo ammetta rettore Stefano Geuna, con la
 decisione del senato accademico di ieri, parliamo della mozione con la 
quale l’ateneo di Torino definisce inopportuno partecipare al bando del 
Ministero degli Esteri per la ricerca condivisa tra Italia e Israele, 
«visto — è stato scritto e approvato —  il protrarsi della situazione di 
guerra a Gaza», lei e la sua Università volevate mettere in difficoltà 
il governo Meloni?
    </b>
    <br/>
   </p>
   <div id="m_7687251890689171244gmail-m5094-5093-5095">
    <p>
     «Non volevamo far arrabbiare nessuno, tanto 
meno la premier Meloni. E voglio ribadire cosa è accaduto nel Senato 
accademico, l’organo più rappresentativo della nostra comunità. È stata 
un’azione riferita ad un bando specifico e non si è parlato di 
boicottaggio. Questo non è vero».
    </p>
   </div>
   <div id="m_7687251890689171244gmail-m5099-5098-5100">
    <p>
     <b>
      Perché?
      <br/>
     </b>
     «Tutti gli accordi 
attualmente in vigore con le  università israeliane, che sono tanti, 
rimangono validi. Non è questo quello che è successo».
    </p>
   </div>
   <div id="m_7687251890689171244gmail-m5104-5103-5105">
    <p>
     <b>
      E allo cosa è accaduto?
      <br/>
     </b>
     «È stata 
fatta una valutazione da parte della comunità accademica che credo vada 
rispettata per quello che è. Non c’è alcuna intenzione di far infuriare 
nessuno e non c’è il boicottaggio, men che meno antisemitismo come ho 
anche letto. I fatti parlano da soli. E non vorrei commentare 
ulteriormente per attivare un dibattito su una questione che abbiamo 
chiarito oggi, forse perché ieri non era molto chiara. Si tratta di una 
cosa molto specifica. Ma le collaborazioni con gli atenei israeliani 
rimangono assolutamente in piedi».
    </p>
    <p>
    </p>
    <div id="m_7687251890689171244gmail-m5130-5129-5131">
     <p>
      <b>
       Alcuni colleghi dicono che in alcuni dipartimenti ci sono pulsione anti-israeliani.
      </b>
      <br/>
      «Io
 non vedo queste cose, onestamente, specialmente nella nostra 
università. Siamo una comunità di centomila persone e io, ripeto, parlo a
 nome del Senato accademico, l’organo rappresentativo ed elettivo di 
tutte le componenti: docenti, personate tecnico amministrativo, 
studenti».
     </p>
    </div>
    <div id="m_7687251890689171244gmail-m5135-5134-5136">
     <p>
      <b>
       Morale.
       <br/>
      </b>
      «Questo organo ha preso 
una decisione su una cosa specifica che non è un’avversione contro 
Israele. Non lo è nessuno dei membri del Senato accademico. Ieri, nel 
momento di ascolto che abbiamo fatto con i ragazzi che protestavano, 
tutti i docenti hanno detto: “Non vogliamo i boicottaggi”. I boicottaggi
 scientifici non servono, la scienza è stata e sempre sarà un ponte, 
soprattutto in momenti di difficoltà internazionale come questo che 
stiamo vivendo. Questo ci dice la storia e su questa linea si sono 
concentrati gli interventi dei professori».
     </p>
    </div>
    <div id="m_7687251890689171244gmail-m5140-5139-5141">
     <p>
      <b>
       Non tutti hanno votato a favore, in realtà.
       <br/>
      </b>
      «È vero, una collega si è espressa in maniera contraria, ma tutti hanno ribadito che il boicottaggio accademico non serve».
     </p>
    </div>
    <div id="m_7687251890689171244gmail-m5145-5144-5146">
     <p>
      <b>
       E la premier Meloni dice che vi siete fatti trascinare dai collettivi degli studenti di estrema sinistra.
       <br/>
      </b>
      «I
 collettivi? Parliamo dei rappresenti degli studenti. Oggi come ieri, 
nel dibattito di oggi, abbiamo creato un momento dove tutti hanno 
parlato, anche chi lo fa in modo effervescente e chi preferisce un tono 
più posato perché ha qualche anno in più. Ci interessato molto farlo, 
tutti gli interventi portano spunti interessanti. Questo è il nostro 
metodo».
     </p>
    </div>
    <div id="m_7687251890689171244gmail-m5150-5149-5151">
     <p>
      <b>
       Ma lei la riapproverebbe la mozione?
       <br/>
      </b>
      Il rettore Geuna gira le spalle e se ne va.
     </p>
    </div>
   </div>
  </div>
 </div>
 <div style="clear: both;">
 </div>
</div>

</div>


<div class='source'><p>Source: <a href="https://proletaricomunisti.blogspot.com/2024/03/pc-22-marzo-massimo-sostegno-alla.html">https://proletaricomunisti.blogspot.com/2024/03/pc-22-marzo-massimo-sostegno-alla.html</a></p></div>
</div>
</body></html>