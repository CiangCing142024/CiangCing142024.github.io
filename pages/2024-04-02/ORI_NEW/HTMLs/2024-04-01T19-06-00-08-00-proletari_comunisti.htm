<html><body>
<div class='article'>
<div class='title'><h1>pc 1 aprile - L’ignobile propaganda per criminalizzare gli studenti sulla Palestina  - parliamo della Leonardo Spa e  della Fondazione Culturale Med/or ..</h1></div>
<hr/>
<div class='metadata'>
<meta property="author" content="maoist"/>
<meta property="description" content="di   Controcultura: Spazio aperto Be.Brecht - Trento                          Critiche alla propaganda che tenta di delegittimare il movimen..."/>
<meta property="published_time" content="2024-04-01T19:06:00+08:00"/>
<meta property="images" content="https://assets.contropiano.org/img/2024/04/criminalizzare-studenti-palestina.png"/>
Author: maoist
<br>
Description: di   Controcultura: Spazio aperto Be.Brecht - Trento                          Critiche alla propaganda che tenta di delegittimare il movimen...
<br>
Published Time: 2024-04-01T19:06:00+08:00
<br>
Images: <a href="https://assets.contropiano.org/img/2024/04/criminalizzare-studenti-palestina.png">000000.png</a>
</div>
<div class='content'>
<div class="post-body entry-content" id="post-body-1361398173880974569" itemprop="description articleBody">
 <span class="articleauthor">
  di
  <a href="https://contropiano.org/author/redazione-contropiano">
   Controcultura: Spazio aperto Be.Brecht - Trento
  </a>
 </span>
 <div id="thumbsingle">
  <a href="https://assets.contropiano.org/img/2024/04/criminalizzare-studenti-palestina.png" rel="aprilightbox" title="Ingrandisci la foto L’ignobile propaganda per criminalizzare gli studenti sulla Palestina">
   <img alt="" height="167" src="https://assets.contropiano.org/img/2024/04/criminalizzare-studenti-palestina.png" srcset="https://assets.contropiano.org/img/2024/04/criminalizzare-studenti-palestina.png" width="400"/>
  </a>
 </div>
 <p>
  <span>
   <span style="font-family: Liberation Serif, serif;">
    <span>
     <b>
      Critiche alla propaganda che tenta di delegittimare il movimento studentesco in solidarietà al popolo palestinese
     </b>
    </span>
   </span>
  </span>
 </p>
 <p>
  <span style="font-family: Liberation Serif, serif;">
   <span>
    L’Università
 di Torino si è ritirata il 7 marzo scorso dall’accordo di cooperazione 
industriale, scientifica e tecnologica tra Italia e Israele. (Bando 
Maeci)
   </span>
  </span>
 </p>
 <p>
  <span style="font-family: Liberation Serif, serif;">
   <span>
    In questi giorni anche la Normale di Pisa ha deciso di ritirarsi.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Il
 Rettore dell’Università di Bari si è ritirato dal consiglio scientifico
 della fondazione Med-Or (Leonardo). Il Rettore dichiara: l’obiettivo è 
congelare i progetti di ricerca in collaborazione con Israele “
    <em>
     come facemmo con la Russia nel 2022
    </em>
    ”. “
    <em>
     Ho avuto un confronto con gli studenti, non ero circondato dai Sioux
    </em>
    ”. N.d.r a noi non sarebbero dispiaciuti neanche i Sioux
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Proprio
 in seguito a queste prime significative vittorie del movimento 
studentesco contro il genocidio in corso, il governo italiano di estrema
 destra paventa un pericolo “terrorista” e “brigatista” all’interno 
dell’università. In molte città le manifestazioni studentesche in 
solidarietà alla Palestina sono state aggredite a bastonate dalla 
polizia.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Svariate
 sono anche le prese di posizione di molti intellettuali (anche 
sedicenti “sinistri”) contro queste lotte. Qualche esempio:
   </span>
  </span>
 </p>
 <p>
  <span style="font-family: Liberation Serif, serif;">
   <span>
    ·       Ritorna il “
    <em>
     tempo lugubre nel quale dalle università venivano espulsi professori perché ebrei
    </em>
    ” (Fassino sulla decisione dell’Università di Torino)
   </span>
  </span>
 </p>
 <p>
  <span style="font-family: Liberation Serif, serif;">
   <span>
    ·      Tommaso Montanari: “
    <em>
     Anche in Israele l’università è luogo del dissenso, è sbagliato interrompere i rapporti
    </em>
    “
   </span>
  </span>
 </p>
 <p>
  <span style="font-family: Liberation Serif, serif;">
   <span>
    ·      “
    <em>
     La
 cooperazione tra atenei si fonda proprio sulla necessità di uno scambio
 di conoscenze, sulla cultura che unisce al di là della politica
    </em>
    ” Milena Santerini vicepresidente della Fondazione memoriale della Shoah di Milano.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    ·      Antonio Padellaro: “
    <em>
     I
 contestatori hanno rinunciato ad articolare frasi di senso compiuto, 
vittime di una qualche forma di ideologica afasia.  Si potrebbe 
sospettare che i disturbatori pro Palestina e pro Hamas respingano le 
offerte di dialogo perché non sanno cosa dire e, soprattutto, non sanno 
come dirlo
    </em>
    .”
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Consapevoli
 di quanto la propaganda culturale sia uno dei bracci armati della 
repressione proprio per la sua capacità di penetrare il senso comune 
della gente, cominciamo col rispondere all’ultima tesi che abbiamo 
riportato, quella di Padellaro.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    La
 parola afasia nel vocabolario d’italiano è così definita: perdita della
 capacità di comprendere e comporre il linguaggio conseguente a lesione 
dell’apparato nervoso centrale, impossibilità parziale o totale di 
ricordare i segni della parola.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    A proposito di afasia, ecco alcuni chiarimenti ben argomentati.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Da
 anni viene segnalato all’interno delle Università l’intensificarsi 
dello spostamento della centralità della conoscenza come luogo di pace 
alla conoscenza ai fini di guerra. Quanti di noi sanno che oltre al PNRR
 esiste un PNRM (Piano nazionale della ricerca militare)?
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Il
 ruolo centrale del sistema universitario per il rafforzamento del 
comparto militare è enfatizzato anche nel Documento programmatico 
2020-2022 dello Stato maggiore della Difesa.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    In
 questo quadro perché mai studenti e docenti denunciano – come è stato 
fatto anche a Trento un mese fa grazie al generoso impegno 
dell’Assemblea di Trento di solidarietà alla resistenza palestinese – le
 collaborazioni dell’università con Leonardo e con le sue fondazioni 
culturali come Med-Or? Arroganza antidemocratica?
   </span>
  </span>
 </p>
 <p>
  <b>
   <span style="font-family: Liberation Serif, serif;">
    <span>
     Parliamo di Leonardo Spa, niente a che vedere con l’uomo onnilaterale rinascimentale:
    </span>
   </span>
  </b>
 </p>
 <p>
  <b>
   <span style="font-family: Liberation Serif, serif;">
    <span>
     L’azienda
 italiana, con i suoi 15 miliardi di fatturato (dati 2022), è al 
tredicesimo posto nella classifica mondiale dei costruttori di armi, 
prima società dell’Unione Europea.
    </span>
   </span>
  </b>
 </p>
 <p>
  <b>
   <span style="font-family: Liberation Serif, serif;">
    <span>
     Nell’ultimo
 bilancio del 2022 dichiara che realizza l’83% del fatturato nel settore
 difesa (guerra), avendo quasi solo clienti governativi (88%). La stessa
 Leonardo che nel luglio 2022 ha acquistato la società israeliana Rada 
Electronic Industries, specializzata in radar per la difesa a corto 
raggio e anti -droni.
    </span>
   </span>
  </b>
 </p>
 <p>
  <b>
   <em>
    <span style="font-family: Liberation Serif, serif;">
     <span>
      <u>
       La
 stessa Leonardo i cui Cannoni 76 mm Oto Melara montati sulle corvette 
della Marina militare Israeliana partecipano ai bombardamenti su Gaza.
      </u>
     </span>
    </span>
   </em>
  </b>
 </p>
 <p>
  <b>
   <span style="font-family: Liberation Serif, serif;">
    <span>
     Leonardo
 è titolare di 5 accordi quadro con grandi Università italiane (Milano, 
Torino, Genova, Bologna, Roma) e collaborazioni attive con più di 90 
università.
    </span>
   </span>
  </b>
 </p>
 <p>
  <b>
   <span style="font-family: Liberation Serif, serif;">
    <span>
     La Fondazione culturale Med-Or è stata fondata da Leonardo nel 2021.
    </span>
   </span>
  </b>
 </p>
 <p>
  <b>
   <span style="font-family: Liberation Serif, serif;">
    <span>
     Med-Or
 esibisce un incredibile consiglio internazionale che spazia a tutto 
campo: dall’ex capo dell’intelligence Usa, John Negroponte, all’ex capo 
dell’intelligence saudita Turkey al Faisal, al ministro egiziano Rachid 
Mohamed Rachid, dal quatarino Khalid Al-Khater all’israeliano David 
Meidan, agli ex ministri degli Esteri di Spagna e Germania, Ana Palacio e
 Sigmar Gabriel, fino all’ex capo dell’intelligence britannica Sir Alex 
Younger.
    </span>
   </span>
  </b>
 </p>
 <p>
  <b>
   <span style="font-family: Liberation Serif, serif;">
    <span>
     Il presidente è un certo Minniti, italiano, il realizzatore degli accordi sui lager in Libia per i migranti.
    </span>
   </span>
  </b>
 </p>
 <p>
  <b>
   <span style="font-family: Liberation Serif, serif;">
    <span>
     La
 vocazione militarista della fondazione culturale risulta chiara anche 
dai “convegni prestigiosi” che organizza. L’ultimo il 13 marzo assieme 
al Centro Alti Studi per la Difesa dal titolo “
     <em>
      Italia, Europa, Nato e il futuro del Mediterraneo
     </em>
     “,
 presenti Marco Peronaci, rappresentante italiano presso la Nato, 
l’ambasciatore statunitense Jack Markell, il futuro comandante degli 
Stati maggiori Nato, l’italiano Giuseppe Cavo Dragone, con intervento 
conclusivo del ministro Crosetto.
    </span>
   </span>
  </b>
 </p>
 <p>
  <b>
   <span style="font-family: Liberation Serif, serif;">
    <span>
     Nel giugno 2023 Med-Or consolidava la sua collaborazione con l’Institute for National Security Studies (Inss) di Tel Aviv
    </span>
   </span>
  </b>
 </p>
 <p>
  <b>
   <span style="font-family: Liberation Serif, serif;">
    <span>
     Quale
 mai sarà il senso dell’attività della fondazione culturale della più 
grande industria militare dell’Ue? Propaganda culturale per formare gli 
sviluppatori e i venditori dei suoi prodotti (ARMI), che prima o poi 
devono pur essere utilizzati.
    </span>
   </span>
  </b>
 </p>
 <p>
  <span style="font-family: Liberation Serif, serif;">
   <span>
    Sono
 16 i rettori italiani presenti nel consiglio scientifico, tra i quali 
anche Deflorian, il rettore della nostra Università di Trento.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Denunciando,
 criticando queste collaborazioni con precisione e ricchezza di 
argomentazioni frutto di una ricerca collettiva e dialogica e di una 
visione del sapere al servizio dell’umanità che soffre e non dei ricchi 
mercanti d’armi, ci stiamo battendo per un futuro che per i nostri 
bambini e per il pianeta Terra non preveda la guerra, massacro dei 
popoli e dell’ambiente e profitti per i milionari.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Altro
 che “terroristi”, siamo i più sinceri interpreti di una Costituzione 
che con il suo articolo 11 ripudia la guerra, Costituzione nata dalla 
Resistenza e dalla lotta all’occupazione nazi-fascista.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Quando
 i cosiddetti intellettuali parlano di etica della ricerca, della 
neutralità, dell’autonomia, della libertà democratica (quindi al 
servizio del popolo) dell’Università, come possono pensare che la 
cultura di guerra propagandata da queste fondazioni e praticata dagli 
accordi denunciati non abbia niente a che fare con i massacri di Gaza e 
con i venti di guerra mondiale?
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Come
 possiamo non pensare ai bambini morti a Gaza, che in soli 5 mesi sono 
più di tutti quelli morti in tutte le guerre del mondo in 4 anni (dal 
2018 al 2022)?
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Ricordiamo
 che l’Italia ha venduto armamenti a Israele tra il 2013 e il 2022 per 
120 milioni di euro che ora vengono utilizzati nel genocidio dei 
palestinesi. Le collaborazioni con le Università, le fondazioni 
culturali delle grandi industrie d’armi non hanno avuto nessun ruolo nel
 loro sviluppo?
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Nella
 lettera firmata da quasi 2000 docenti e ricercatori italiani e inviata 
al Ministro Tajani il 29 febbraio in cui si chiede lo stop alle 
collaborazioni con Israele si dice che “
    <em>
     il finanziamento potrebbe 
essere utilizzato per sviluppare tecnologia ‘dual use’, ovvero a impiego
 sia civile che militare, e la terza linea di finanziamento delle 
tecnologie ottiche potrebbe essere utilizzata per sviluppare device di 
sorveglianza di ultima generazione, anche a uso bellico. La richiesta 
della lettera è sospendere gli accordi fino al cessate il fuoco di 
Israele.
    </em>
    ”
   </span>
  </span>
 </p>
 <p>
  <span style="font-family: Liberation Serif, serif;">
   <span>
    L’appello
 chiede il congelamento delle relazioni fra università e centri di 
ricerca dei due Paesi allo scopo di fare pressione su Israele, come 
venne fatto contro il Sudafrica dell’Apartheid. Questo tipo di lotta è 
palesemente imparagonabile al fascismo, al “
    <em>
     tempo lugubre nel quale dalle università venivano espulsi professori perché ebrei
    </em>
    ” come dichiarava il noto Fassino.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    A proposito delle università Israeliane come “
    <em>
     luogo del dissenso
    </em>
    ”,
 tenendo conto delle esemplari eccezioni che ci capita spesso di 
raccontare ed esaltare, ci poniamo alcuni interrogativi sulle strutture 
generali:
    <span>
     <a href="https://contropiano.org/news/internazionale-news/2024/03/31/la-facolta-di-scienze-repressive-della-hebrew-university-0170866">
      le università israeliane sono pienamente libere?
     </a>
    </span>
    Luoghi neutrali di confronto democratico, del pensiero critico?
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Un
 primo esempio: La nota Prof palestinese Nadera Shalhoub-Kevorkian 
(esperta di femminisimi e violenze di genere) è stata appena sospesa per
 ordine della Hebrew University e detenuta per ore all’aeroporto Ben 
Gurion. A ottobre aveva firmato una lettera con 1000 accademici 
internazionali che chiedeva il cessate il fuoco e la fine del regime di 
Apartheid.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Approfondiremo questi interrogativi nella prossima puntata.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Intanto nella Striscia è in corso uno “
    <b>
     scolasticidio”
    </b>
    : sono stati ammazzati oltre 4mila studenti, 231 insegnanti e lavoratori della scuola. Le Università di Gaza sono distrutte.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Il bando Maeci è stato pubblicato il 21 novembre e scade il 10 aprile.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Continuiamo
 a lottare, a estendere, rendere sempre più partecipi e intrecciate le 
lotte, con la forza delle nostre ragioni approfondite da un dialogo di 
ricerca continua e dai nostri grandi sentimenti.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Non lasciamo soli i Palestinesi. Fermiamo il genocidio!
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Ringraziamo
 l’Assemblea di Trento in solidarietà alla resistenza palestinese alla 
quale partecipiamo per i tanti spunti di approfondimento che abbiamo 
elaborato assieme in un impegno di lotta comune.
   </span>
  </span>
 </p>
 <p>
  <span style="font-family: Liberation Serif, serif;">
   <span>
    Invitiamo
 tutte e tutti a partecipare all’assemblea che si ritrova ogni lunedì 
(non questo che viene) a Sociologia a Trento alle 18.00.
   </span>
  </span>
 </p>
 <div style="clear: both;">
 </div>
</div>
</div>


<div class='source'><p>Source: <a href="https://proletaricomunisti.blogspot.com/2024/04/pc-1-marzo-lignobile-propaganda-per.html">https://proletaricomunisti.blogspot.com/2024/04/pc-1-marzo-lignobile-propaganda-per.html</a></p></div>
</div>
</body></html>