<html><body>
<div class='article'>
<div class='title'><h1>pc 31 marzo - Gaza, l’abisso genocida di un certo Occidente</h1></div>
<hr/>
<div class='metadata'>
<meta property="author" content="maoist"/>
<meta property="description" content="di  Nevio Gambula *                          Guardando  i video provenienti da Gaza si rimane colpiti dalla ferocia  dell’esercito israelian..."/>
<meta property="published_time" content="2024-04-01T01:41:00+08:00"/>
<meta property="images" content="https://assets.contropiano.org/img/2024/03/gaza-abisso-genocida-occidente.jpg"/>
Author: maoist
<br>
Description: di  Nevio Gambula *                          Guardando  i video provenienti da Gaza si rimane colpiti dalla ferocia  dell’esercito israelian...
<br>
Published Time: 2024-04-01T01:41:00+08:00
<br>
Images: <a href="https://assets.contropiano.org/img/2024/03/gaza-abisso-genocida-occidente.jpg">000000.jpg</a>
</div>
<div class='content'>
<div class="post-body entry-content" id="post-body-4288929422944323603" itemprop="description articleBody">
 <main>
  <span class="articleauthor">
   di
   <a href="https://contropiano.org/author/redazione-contropiano">
    Nevio Gambula *
   </a>
  </span>
  <article>
   <div class="content-post">
    <div id="thumbsingle">
     <a href="https://assets.contropiano.org/img/2024/03/gaza-abisso-genocida-occidente.jpg" rel="aprilightbox" title="Ingrandisci la foto Gaza, l’abisso genocida di un certo Occidente">
      <img alt="" height="267" src="https://assets.contropiano.org/img/2024/03/gaza-abisso-genocida-occidente.jpg" srcset="https://assets.contropiano.org/img/2024/03/gaza-abisso-genocida-occidente.jpg" width="640"/>
     </a>
    </div>
    <p align="justify">
     <span>
      <span style="font-family: Liberation Serif, serif;">
       <span>
        Guardando
 i video provenienti da Gaza si rimane colpiti dalla ferocia 
dell’esercito israeliano; è percepibile in ogni gesto, persino 
nell’irrisione gratuita dei bambini. Non c’è alcuna giustizia in essa, 
alcuna coscienza etica o azione giustificata; c’è soltanto una 
gigantesca volontà di annichilire i palestinesi.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        Ferocia,
 crudeltà, terrore. Qualsiasi termine si usi per descrivere il 
comportamento dell’esercito israeliano, anche il più preciso, non sarà 
mai in grado di rappresentare compiutamente quello che sta accadendo 
realmente a Gaza. Che è qualcosa di eccezionale; stra-ordinario, 
proprio.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        Diventa
 sempre più chiaro che quello che sta accadendo in quella striscia di 
terra è, insieme, una ferocia
        <span>
        </span>
       </span>
      </span>
     </span>
    </p>
    <a name="more">
    </a>
    <span>
     <span style="font-family: Liberation Serif, serif;">
      <span>
       già vista, che si riallaccia ad altre 
pulsioni genocidarie, e una ferocia di tipo nuovo, che si distingue per 
l’alta capacità tecnologica utilizzata contro un popolo sostanzialmente 
inerme. Una ferocia penosa e vigliacca.
      </span>
     </span>
    </span>
    <p>
    </p>
    <p align="left">
     <span>
      <span style="font-family: Liberation Serif, serif;">
       <span>
        È
 evidente che il fine dell’esercito israeliano non è “la distruzione di 
Hamas”, bensì l’allontanamento dei palestinesi dalla Striscia di Gaza, 
prima tappa per una nuova colonizzazione. Non esiste – ne è possibile, 
vista la storia di quel conflitto – nessun obiettivo diverso.
        <span>
        </span>
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        Se
 non si tratterà di un allontanamento totale, lo si dovrà agli equilibri
 – fragili – di quella zona di mondo, più che al risveglio etico degli 
occidentali o dei paesi arabi. Per l’impatto fortemente simbolico che ha
 sempre avuto nelle popolazioni arabe, la “questione palestinese” non è 
risolvibile con una semplice eliminazione fisica dei palestinesi; 
qualcuno dovrà restare in vita, magari confinato in qualche deserto, 
così che gli equilibri si mantengano a un livello di guardia. Bisogna 
che il genocidio non sia completo affinché l’obiettivo di Israele venga 
raggiunto.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        Dunque,
 no; per quanto possa essere accolta positivamente la risoluzione del 
Consiglio di sicurezza dell’Onu, non c’è niente da applaudire. Il fuoco 
cesserà sempre troppo tardi.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        A
 Gaza non è soltanto naufragata l’etica dei paesi occidentali, ormai 
palesemente privata del suo intrinseco “senso umanistico e liberatorio”,
 ma si è confermata l’incapacità delle liberal-democrazie di fermare un 
genocidio in corso. Tutte le superstizioni derivanti dall’eccesso di 
confidenza con la “democrazia” israeliana, dalla propensione a 
tollerarne gli eccessi e i crimini, hanno consegnato i palestinesi 
all’eccidio.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        Negli
 ultimi due anni ci siamo ubriacati di retorica, demonizzando le 
autocrazie e glorificando il sistema liberal-democratico; ma lo 
spettacolo penoso offerto dall’Occidente di fronte al genocidio dei 
palestinesi dimostra – ancora una volta e inequivocabilmente – che ciò 
che contano non sono i “valori”, i diritti “universali” o il diritto 
internazionale, ma solo e solamente le alleanze strategiche.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        Lo
 “spirito” profondo delle liberal-democrazie non è molto diverso da 
quello delle autocrazie: YOU MAKE HISTORY WHEN YOU DO BUSINESS. Di 
conseguenza, ogni posizionamento diverso da quello che porta un 
vantaggio strategico è nefasto e deve essere accuratamente evitato. Fino
 a quando Israele contribuirà a difendere le ambizioni occidentali di 
egemonia, fino a quando sarà degno di questo ruolo nello scacchiere 
medio-orientale, non si screditerà il suo valore.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        Non
 è certo un caso che la mistificazione maggiore si sia palesata proprio 
nei più squallidi rappresentanti del liberalismo militarizzato, i 
fanatici dell’atlantismo che non hanno esitato ad accusare di 
antisemitismo chiunque abbia criticato Israele. Coloro i quali, per 
intenderci, non mancano di affiancare la bandiera ucraina con quella di 
Israele, incuranti del cortocircuito logico e di ogni decenza 
intellettuale.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        Questi
 liberali da operetta sono l’avanguardia cialtrona dell’egemonia 
occidentale; si pongono al di là di ogni valore realmente universale, 
perorando la causa di una forma odiosa di suprematismo. La difesa di 
Israele rientra in questa gabbia ideologica. Hanno eluso la loro stessa 
retorica, combinando calcolo cinico e istinto di conservazione di 
un’egemonia che è già persa; mistificazione e senso di superiorità: il 
peggio, davvero.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        Questi
 non sono che la rappresentazione più grottesca di uno “spirito” che è 
costitutivo delle liberal-democrazie, i cui interessi vitali non 
coincidono con quelli dei popoli, bensì con l’esclusivismo di classe. 
L’aggettivo “liberale” domina sul sostantivo “democrazia”.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        L’essenza,
 ecco; della democrazia. C’è la democrazia del privilegio, e c’è quella 
dell’equità. Nella prima, ciò che ha più valore è il mercato, il 
profitto, il business, tutte dimensioni che producono diseguaglianze e 
povertà; nella seconda, il superamento delle iniquità è il fulcro di 
ogni azione, sua unica finalità.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        La
 prima, quella dei privilegi, è la democrazia della borsa, del 
colonialismo, dell’accentramento della ricchezza in poche mani, del 
connubio tra politica e industria militare; la seconda è la democrazia 
dei “senza proprietà”, dei popoli, della pace.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        Per
 la prima, il furto di risorse serve al mantenimento dei privilegi; è la
 democrazia che vuole esportare se stessa, non esitando a bombardare 
altre nazioni, invadere terre non sue, violare il diritto 
internazionale. Per la seconda, solo l’uguaglianza dei popoli ha valore 
positivo, qualsiasi parte della terra abitino.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        C’è
 la democrazia degli interessi imperiali, e c’è quella dei popoli. Se la
 prima rende il mondo un posto meno libero e sicuro, la seconda ha 
un’unica ragione di esistere: liberarsi delle forze che promuovono la 
prima, facendo diventare la democrazia lo spazio dell’uguaglianza e 
della pace.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        In
 fondo, anche nella “questione palestinese” è in gioco una diversa idea 
di democrazia. L’idea di una democrazia che non può coincidere con il 
colonialismo, l’occupazione militare o la pulizia etnica. Proprio per 
questo, oggi, la democrazia si difende contrastando l’attitudine 
genocidaria di Israele.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        Ogni
 discorso che difende le istanze di Israele e che ne giustifica i 
comportamenti non è solo complicità con il genocidio, ma è anche – e 
forse soprattutto – un modo di svuotare dal di dentro l’idea stessa di 
democrazia.
       </span>
      </span>
     </span>
    </p>
    <p align="left">
     <span>
      <span style="font-family: Liberation Serif, serif;">
       <span>
        * da
        <strong>
         <em>
          Facebook
         </em>
        </strong>
       </span>
      </span>
     </span>
    </p>
   </div>
  </article>
 </main>
 <div style="clear: both;">
 </div>
</div>
</div>


<div class='source'><p>Source: <a href="https://proletaricomunisti.blogspot.com/2024/03/pc-31-marzo-gaza-labisso-genocida-di-un.html">https://proletaricomunisti.blogspot.com/2024/03/pc-31-marzo-gaza-labisso-genocida-di-un.html</a></p></div>
</div>
</body></html>