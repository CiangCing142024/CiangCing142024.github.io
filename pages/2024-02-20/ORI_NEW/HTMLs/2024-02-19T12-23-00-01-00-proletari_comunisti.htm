<html><body>
<div class='article'>
<div class='title'><h1>pc 19 febbraio - Solidarietà agli studenti del Severi-Correnti Milano</h1></div>
<hr/>
<div class='metadata'>
<meta property="author" content="maoist"/>
<meta property="description" content="Esprimiamo la nostra totale solidarietà nei confronti degli studenti e  delle studentesse del liceo Severi Correnti di Milano, che la matti..."/>
<meta property="published_time" content="2024-02-19T12-23-00-01-00"/>
<meta property="images" content=""/>
Author: maoist
<br>
Description: Esprimiamo la nostra totale solidarietà nei confronti degli studenti e  delle studentesse del liceo Severi Correnti di Milano, che la matti...
<br>
Published Time: 2024-02-19T12-23-00-01-00
<br>
Images: 
</div>
<div class='content'>
<div class="post-body entry-content" id="post-body-7277769032738263879" itemprop="description articleBody">
 <br/>
 <div class="w-full border-solid border-light border-b-2 py-4">
 </div>
 <div class="body_content__9qk6V">
  <p>
   Esprimiamo la nostra totale solidarietà nei confronti degli studenti e
 delle studentesse del liceo Severi Correnti di Milano, che la mattina 
del 30 gennaio occupavano il loro istituto per denunciare il genocidio 
in atto in Palestina e contro l’indifferenza per le morti di decine di 
migliaia di persone sotto le bombe israeliane.
  </p>
  <p>
   da
   <a href="https://www.facebook.com/coat28">
    Coa Tventotto
   </a>
  </p>
  <p>
   Partendo dai presunti 70.000 euro di danni a seguito dell’occupazione, il Ministro dell’Istruzione
   <a>
   </a>
   Valditara,
 accorso in visita all’istituto, ha deciso di cogliere la palla al 
balzo, arrivando a dichiarare addirittura che si tratterebbe di: 
“…un’azione militare, di guerriglia. Qui ci sono diversi reati commessi,
 oltre all’interruzione di pubblico servizio c’è danneggiamento e 
violenza privata”. Si tratta in realtà di colpire gli studenti e le 
studentesse con azioni mai viste prima, così da provare a seppellire
   <span>
   </span>
  </p>
  <a name="more">
  </a>
  definitivamente le pratiche di occupazione e autogestione nelle scuole, 
storicamente messe in atto dai movimenti studenteschi per esprimere il 
proprio dissenso. Il governo, come annunciato dal ministro Valditara, 
già noto per la sua visione della scuola come luogo in cui è necessario 
umiliare per educare, vuole ora varare nuove norme contro le occupazioni
 degli istituti scolastici tramite una caccia alle streghe volta ad 
isolare e punire con la bocciatura chi verrà ritenuto responsabile.
  <p>
  </p>
  <p>
   Mercoledì 14 Febbraio alle ore 14.00 gli studenti e le studentesse 
del Severi Correnti hanno fatto un presidio fuori dai cancelli, in 
concomitanza con gli interrogatori di più di 50 di loro. L’accusa con la
 quale vengono chiamati davanti all’intero consiglio di istituto è 
quella di aver provocato danni all’edificio durante l’occupazione. I 
ragazzi e le ragazze implicati rischiano di venire espulsi dall’istituto
 e di perdere l’anno scolastico.
  </p>
  <p>
   Al presidio, molto partecipato, gli studenti e le studentesse hanno 
ribadito con determinazione che: “Durante l’occupazione non si sono 
delineati rapporti di forza o di potere, ma ogni studente ha potuto 
vivere la scuola in un ambiente di piena libertà e autogestione. […] 
Durante l’occupazione non si è partecipato a un sistema valutativo, non 
si era un numero, semplicemente si era lì nell’imparare collettivamente e
 anche per chi ha voluto prendersi una pausa da ogni forma di 
apprendimento, la scuola si è trasformata in un luogo libero, caldo e 
accogliente a ogni ora del giorno e della notte.”.
  </p>
  <p>
   Inoltre è emerso in maniera energica il bisogno degli studenti di 
rompere il silenzio delle istituzioni, quindi anche della scuola, nei 
confronti della causa palestinese. Silenzio che si fa complice di un 
governo che appoggia apertamente Israele. L’azione di Valditara è stata 
quindi duplice, da una parte l’obiettivo è quello di legittimare sempre 
più la spinta repressiva nei confronti degli studenti e delle 
studentesse, dall’altra è di continuare a ribadire che non bisogna 
parlare di Palestina.
  </p>
  <p>
   Autogestione, autodeterminazione e libertà sono le istanze 
rivendicate attivamente dagli studenti attraverso la pratica 
dell’occupazione, ampiamente condivise anche negli interventi di diversi
 collettivi che si sono espressi in loro solidarietà.
  </p>
  <p>
   Il presidio era circondato da decine di giornalisti (e non pochi 
poliziotti) che avevano chiaramente l’obiettivo di cavalcare l’onda 
dello scandalo mediatico criminalizzante messo in atto dal ministro 
dell’istruzione e del merito Valditara. La scuola non dovrebbe essere un
 laboratorio per la repressione e la criminalizzazione delle lotte, ma 
uno dei tanti luoghi in cui poter esprimere il proprio pensiero critico e
 la propria opposizione a politiche liberticide, uno dei tanti luoghi in
 cui praticare la solidarietà e non la competizione. “E’ questo che 
rende unico un momento di lotta, il compenetrarsi di diversi immaginari,
 che, in una dimensione autogestita sono in grado di porre sul piatto 
nuove modalità. Il tutto nella direzione del cambiamento dei rapporti di
 forza”, conclude il comunicato degli studenti che ha lanciato il 
presidio di oggi.
  </p>
  <p>
   Lo facciamo nostro: è necessario quindi schierarsi ancora una volta 
con le studentesse e gli studenti contro un modello di scuola-azienda e 
di scuola-galera in cui si vorrebbe reprimere ogni forma di autonomia. 
Dai quartieri alle scuole, difendiamo ogni occupazione.
  </p>
 </div>
 <div style="clear: both;">
 </div>
</div>

</div>


<div class='source'><p>Source: <a href="https://proletaricomunisti.blogspot.com/2024/02/pc-19-febbraio-solidarieta-agli.html">https://proletaricomunisti.blogspot.com/2024/02/pc-19-febbraio-solidarieta-agli.html</a></p></div>
</div>
</body></html>