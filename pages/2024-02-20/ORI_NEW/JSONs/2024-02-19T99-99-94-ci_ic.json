{"title": "Turkish: Statement of the ICL on Lenin", "published time": "2024-02-19T99-99-94", "images": ["https://ci-ic.org/wp-content/uploads/2023/01/LCI-TU.svg_-1024x681.png"], "content": "<div class=\"entry-content\">\n <p>\n  We publish this translation to Turkish of the statement by the ICL on Lenin.\n </p>\n <figure class=\"wp-block-image size-large\">\n  <img alt=\"\" class=\"wp-image-5425\" decoding=\"async\" height=\"681\" sizes=\"(max-width: 1024px) 100vw, 1024px\" src=\"https://ci-ic.org/wp-content/uploads/2023/01/LCI-TU.svg_-1024x681.png\" srcset=\"https://ci-ic.org/wp-content/uploads/2023/01/LCI-TU.svg_-1024x681.png\" width=\"1024\"/>\n </figure>\n <p class=\"has-text-align-right\">\n  <em>\n   B\u00fct\u00fcn \u00dclkelerin Proleterleri Birle\u015fin!\n  </em>\n </p>\n <h2 class=\"wp-block-heading\">\n  ENTERNASYONAL PROLETARYANIN YOL G\u00d6STER\u0130C\u0130S\u0130 VE MARKS\u0130ZM-LEN\u0130N\u0130ZM-MAO\u0130ZM\u2019\u0130N B\u00dcY\u00dcK USTASI LEN\u0130N YOLDA\u015e ENTERNASYONAL KOM\u00dcN\u0130ST HAREKET\u0130N B\u0130RL\u0130\u011e\u0130 \u0130\u00c7\u0130N YOLUMUZU AYDINLATIYOR\n </h2>\n <p>\n  \u201c\n  <strong>\n   Bizler, b\u00fcy\u00fck stratejistin ordusuyuz, Lenin\u2019in ordusuyuz. Bu orduya mensup olman\u0131n onurundan daha y\u00fcce bir onur yoktur\u2026\u201d (Stalin)\n  </strong>\n </p>\n <p>\n  Tarihin yapraklar\u0131 21 Ocak 1924\u2019\u00fc g\u00f6sterdi\u011finde i\u015f\u00e7i s\u0131n\u0131f\u0131 ve d\u00fcnyan\u0131n ezilen halklar\u0131n\u0131n b\u00fcy\u00fck lideri MLM\u2019nin ikinci b\u00fcy\u00fck kilometre ta\u015f\u0131 Lenin yolda\u015f arkas\u0131nda de\u011feri \u00f6l\u00e7\u00fclemeyecek b\u00fcy\u00fck bir miras b\u0131rakarak \u00f6l\u00fcms\u00fczle\u015fti. Marks ve Engels taraf\u0131ndan temelleri d\u00f6\u015fenen \u201cgelece\u011fin d\u00fcnyas\u0131\u201dn\u0131 soyut bir olabilirlikten somut bir ger\u00e7ekli\u011fe d\u00f6n\u00fc\u015ft\u00fcren Lenin yolda\u015f\u0131n \u00f6\u011fretileri aradan ge\u00e7en y\u00fczy\u0131ll\u0131k bir zaman dilimine ve d\u00fcnya \u00fczerinde b\u00fcy\u00fck alt \u00fcst olu\u015flara ra\u011fmen hala g\u00fcncelli\u011fini korumaktad\u0131r. S\u0131n\u0131f m\u00fccadelesinde do\u011fru bir konumlan\u0131\u015f ger\u00e7ekle\u015ftirmek i\u00e7in bu \u201cg\u00fcncelli\u011fi\u201d \u00f6z\u00fcmsemek ve rehber edinmek bir zorunluluktur. Bu \u201cg\u00fcncellik\u201d ayn\u0131 zamanda, her t\u00fcrden egemen ideolojiye teslimiyet ve egemen ideoloji ile uzla\u015fmay\u0131 i\u00e7eren reformist, revizyonist ve parlamenter ahmakl\u0131\u011fa kar\u015f\u0131 bir panzehir, kom\u00fcnist bir d\u00fcnyan\u0131n yarat\u0131labilir oldu\u011funa olan inan\u00e7 ve kararl\u0131l\u0131\u011f\u0131n teminat\u0131d\u0131r.\n </p>\n <h2 class=\"wp-block-heading\">\n  <strong>\n   ULUSLARARASI BURJUVAZ\u0130YE VE REV\u0130ZYON\u0130ZME KAR\u015eI BUZU KIRIP YOLU A\u00c7AN KOM\u00dcN\u0130ZM\u0130N USTASI LEN\u0130N\n  </strong>\n </h2>\n <p>\n  S\u0131n\u0131flar m\u00fccadelesi tarihinde \u00e7eli\u015fkileri do\u011fru tespit etmek, tarihsel k\u0131r\u0131lma anlar\u0131n\u0131 kavramak ve bu k\u0131r\u0131lma anlar\u0131nda haz\u0131r olmak Lenin yolda\u015f\u0131n \u00f6l\u00fcms\u00fczle\u015fene kadar t\u00fcm m\u00fccadele s\u00fcrecinin en belirgin \u00f6zelli\u011fi olmu\u015ftur. Marks ve Engels\u2019in \u00f6l\u00fcmlerinin ard\u0131ndan uzun bir d\u00f6nem enternasyonal proletaryan\u0131n \u00f6nderli\u011fi 2.Enternasyonal oport\u00fcnizmi taraf\u0131ndan ele ge\u00e7irilmi\u015f ve Stalin yolda\u015f\u0131n deyimiyle,\n  <strong>\n   \u201c\u0130kinci Enternasyonal partilerinin kendilerini besiye \u00e7ekip semirdikleri ve devrimi, kitlelerin devrimci e\u011fitimini ciddi olarak d\u00fc\u015f\u00fcnmek istemedikleri bir d\u00f6nem\u2026\u201d\n  </strong>\n  olarak devam etmekteydi. Lenin yolda\u015f burada da \u201cbuz k\u0131ran\u201d rol\u00fc oynad\u0131. Enternasyonal proletaryay\u0131 ve d\u00fcnyan\u0131n ezilen halklar\u0131n\u0131 bu oport\u00fcnist ve s\u0131n\u0131f uzla\u015fmac\u0131 sosyal demokratlar\u0131n etkisinden kurtarmak i\u00e7in teorik m\u00fccadelenin yan\u0131s\u0131ra, Kom\u00fcnist Enternasyonali kurarak, kapitalizmin yeni d\u00f6nemindeki s\u0131n\u0131f m\u00fccadelesinin dinamiklerine uygun olacak bir \u00f6rg\u00fct ve m\u00fccadele bi\u00e7imi geli\u015ftirdi.\n </p>\n <p>\n  Lenin yolda\u015f Kom\u00fcnist Partisini ve Enternasyonal Kom\u00fcnist Hareketi\n  <strong>\n   \u201cdevrimci bir politika yerine, zay\u0131f ve c\u0131l\u0131z k\u00fc\u00e7\u00fck-burjuva oport\u00fcnizmi, parlamento diplomasisini ve parlamenter kombinezonlar\u0131 kollayan, siyaset esnafl\u0131\u011f\u0131, g\u00f6r\u00fcn\u00fc\u015f\u00fc kurtarmak i\u00e7in \u201cdevrimci\u201d kararlar ve sloganlar kabul\u2026\u201d\n  </strong>\n  eden ama bunlar\u0131 \u201cb\u00fcro \u00e7ekmecelerinde saklayan\u201d parlamenter ahmakl\u0131\u011f\u0131n, legal m\u00fccadele bi\u00e7imlerinin k\u0131skac\u0131ndan kurtararak burjuvaziye kar\u015f\u0131 bir sava\u015f arac\u0131 haline getirdi.\n  <strong>\n   \u201c\u2026bu s\u0131rada yeni bir d\u00f6nem, emperyalist sava\u015flar ve proletaryan\u0131n devrimci sava\u015flar d\u00f6nemi yakla\u015f\u0131yordu. Mali sermayenin e\u015fitsiz g\u00fcc\u00fc kar\u015f\u0131s\u0131nda, eski sava\u015f\u0131m y\u00f6ntemlerinin yetersiz oldu\u011fu a\u00e7\u0131k\u00e7a g\u00f6r\u00fcn\u00fcyordu. \u0130kinci Enternasyonalin b\u00fct\u00fcn etkinli\u011fini, \u00e7al\u0131\u015fma y\u00f6ntemini g\u00f6zden ge\u00e7irmek, k\u00fc\u00e7\u00fck-burjuva oport\u00fcnist ruhu, zaaf\u0131 ve dar g\u00f6r\u00fc\u015fl\u00fcl\u00fc\u011f\u00fc, baya\u011f\u0131 politikac\u0131l\u0131\u011f\u0131, inkar zihniyetini, sosyal \u015fovenizmi, sosyal pasifizmi atmak gerekiyordu. \u0130kinci Enternasyonalin b\u00fct\u00fcn paslanm\u0131\u015f eski silahlar\u0131n\u0131 atmak, yeni silahlar edinmek zorunlu olmu\u015ftu. Bu haz\u0131rl\u0131\u011f\u0131 yapmadan kapitalizmle sava\u015fa girmek yarars\u0131zd\u0131. Bu yap\u0131lmad\u0131k\u00e7a, yeni devrimci sava\u015f\u0131mda, proletarya silah\u0131 ve cephanesi eksik olarak sava\u015fa girmek tehlikesi ile kar\u015f\u0131 kar\u015f\u0131ya idi. \u0130kinci Enternasyonali genel olarak g\u00f6zden ge\u00e7irmek ve Augias ah\u0131rlar\u0131n\u0131n genel bir temizli\u011fini yapmak onuru Leninizm\u2019e d\u00fc\u015ft\u00fc.\u201d (Stalin)\n  </strong>\n </p>\n <p>\n  Lenin yolda\u015f parlak dehas\u0131 ile \u00e7eli\u015fkinin ana halkas\u0131n\u0131 kavrayarak enternasyonal proletaryan\u0131n s\u0131rt\u0131na y\u00fcklenmi\u015f y\u00fcklerden kurtulmadan, revizyonizme ve oport\u00fcnizme kar\u015f\u0131 m\u00fccadele edilmeden, bu anlay\u0131\u015flar\u0131n ger\u00e7ek niteli\u011fini teoride ve pratikte kitlelere g\u00f6stermeden, onlar\u0131 m\u00fcmk\u00fcn oldu\u011funca tecrit etmeden burjuvaziye kar\u015f\u0131 m\u00fccadelenin yeterince etkili ve ba\u015far\u0131l\u0131 olamayaca\u011f\u0131n\u0131n bilincindeydi. Bu y\u00fczden \u201ci\u00e7erdeki m\u00fccadele\u201d ile \u201cd\u0131\u015fardaki m\u00fccadele\u201d aras\u0131nda diyalektik ve zorunlu ba\u011f\u0131 kurarak ikili m\u00fccadeleyi ger\u00e7ekle\u015ftirdi.\n </p>\n <p>\n  Lenin yolda\u015f, biz kom\u00fcnistlere, revizyonizme ve oport\u00fcnizme kar\u015f\u0131 m\u00fccadeleyi emperyalizme ve her t\u00fcrden egemen gericili\u011fe kar\u015f\u0131 m\u00fccadeleden koparmaman\u0131n, saflar\u0131 ar\u0131nd\u0131rarak ilerlemenin muazzam \u00f6nemdeki derslerini b\u0131rakm\u0131\u015ft\u0131r.\n </p>\n <h2 class=\"wp-block-heading\">\n  <strong>\n   EMPERYAL\u0130ST S\u0130STEM\u0130N DER\u0130NLE\u015eEN \u00c7EL\u0130\u015eK\u0130LER\u0130NE LEN\u0130N\u0130ZMLE M\u00dcDAHALE ETMEK\n  </strong>\n </h2>\n <p>\n  Yirminci y\u00fczy\u0131l\u0131n ba\u015flar\u0131nda Lenin yolda\u015f taraf\u0131ndan kapsaml\u0131 tahlili yap\u0131lan emperyalizm, ge\u00e7en s\u00fcre\u00e7 i\u00e7inde kendisini ya\u015fatmay\u0131 \u201cba\u015farm\u0131\u015ft\u0131r\u201d fakat \u00e7eli\u015fkileri giderek daha fazla yo\u011funla\u015fmakta, gelinen a\u015fama itibar\u0131yla \u00e7\u00f6z\u00fcms\u00fczl\u00fck sarmal\u0131 i\u00e7inde debelenmektedir. SSCB\u2019nin da\u011f\u0131lmas\u0131 ile \u00c7in\u2019de ya\u015fanan kapitalist restorasyona entegre olma s\u00fcreci belirli bir d\u00f6nem a\u00e7\u0131s\u0131ndan \u00e7eli\u015fkilerin b\u00fcy\u00fck patlamalara d\u00f6n\u00fc\u015fmesini engellemi\u015fse de kapitalizmin e\u015fitsiz geli\u015fim yasas\u0131 h\u00fckm\u00fcn\u00fc s\u00fcrd\u00fcrm\u00fc\u015f ve emperyalistler aras\u0131 rekabet b\u00f6lgesel sava\u015flarla \u201c\u00e7\u00f6z\u00fclme\u201d a\u015famas\u0131na evrilmi\u015ftir. Bu sistemin i\u00e7inde bulundu\u011fu kriz halinin ve \u015fimdiye kadarki \u201c\u00e7\u00f6z\u00fcmler\u201din de art\u0131k i\u015fe yaramad\u0131\u011f\u0131n\u0131n bir g\u00f6stergesidir. Uzun bir d\u00f6nemdir sistemin y\u00fck\u00fcn\u00fc yar\u0131-s\u00f6m\u00fcrgelere ta\u015f\u0131tarak, yar\u0131-s\u00f6m\u00fcrgelerin ya\u011fmas\u0131n\u0131 derinle\u015ftirerek krizlerini s\u00fcrd\u00fcr\u00fclebilir halde tutan emperyalistler a\u00e7\u0131s\u0131ndan burada da bir t\u0131kanma ya\u015fanmaktad\u0131r.\n </p>\n <p>\n  Lenin\u2019in emperyalizm tespiti ile uyumlu bir bi\u00e7imde geli\u015fen emperyalist sistemin yap\u0131sal problemlerinin patlama noktalar\u0131ndan bir tanesi son y\u0131llarda kendisini \u00e7e\u015fitli bi\u00e7imlerde g\u00f6steren emperyalistler aras\u0131 m\u00fccadelenin \u015fimdilik b\u00f6lgesel sava\u015flarda ger\u00e7ekle\u015fiyor olmas\u0131d\u0131r. Lenin emperyalizmin \u00e7eli\u015fkilerini s\u0131ralarken \u00fc\u00e7 \u00f6nemli \u00e7eli\u015fkisinden biri olarak emperyalistler aras\u0131 \u00e7eli\u015fkiyi belirtmi\u015fti.\n </p>\n <p>\n  Ya\u015fanan geli\u015fmelerin, Lenin yolda\u015f\u0131n, emperyalizmin karakteri ve \u00e7eli\u015fkilerine y\u00f6nelik ortaya koydu\u011fu tespitlerle uyumluluk i\u00e7erdi\u011fini g\u00f6rmekteyiz:\n  <strong>\n   \u201c\u0130kinci \u00e7eli\u015fki, hammadde kaynaklar\u0131n\u0131, ba\u015fkalar\u0131n\u0131n topraklar\u0131n\u0131 ele ge\u00e7irmek i\u00e7in sava\u015f\u0131m halinde olan \u00e7e\u015fitli mali gruplar ve emperyalist devletler aras\u0131ndaki \u00e7eli\u015fkidir. Emperyalizm, hammadde kaynaklar\u0131na sermaye ihrac\u0131d\u0131r, bu kaynaklar\u0131n tekeline sahip olmak i\u00e7in amans\u0131z sava\u015f\u0131md\u0131r: \u201cya\u015fam alan\u0131\u201d arayan yeni mali gruplar\u0131n ve devletlerin, zorla ald\u0131klar\u0131 yerlere, kene gibi yap\u0131\u015fan eski gruplara ve devletlere kar\u015f\u0131 y\u00fcr\u00fctt\u00fckleri sava\u015f\u0131md\u0131r. \u00c7e\u015fitli kapitalist gruplar aras\u0131ndaki bu sava\u015f\u0131m\u0131n dikkate de\u011fer yan\u0131, emperyalist sava\u015flar\u0131, ba\u015fkalar\u0131n\u0131n topraklar\u0131n\u0131 fethetmek i\u00e7in yap\u0131lan sava\u015flar\u0131, bu sava\u015f\u0131m\u0131n ka\u00e7\u0131n\u0131lmaz bir \u00f6\u011fesi olarak i\u00e7ermesidir. Bu da emperyalistlerin kar\u015f\u0131l\u0131kl\u0131 zay\u0131flamas\u0131na, proletarya devriminin saatinin yakla\u015fmas\u0131na, bu devrimin zorunlulu\u011funa neden olmas\u0131 bak\u0131m\u0131ndan dikkate de\u011ferdir.\u201d (Stalin, Leninizm\u2019in \u0130lkeleri)\n  </strong>\n </p>\n <p>\n  Emperyalist sisteme yeni pazar alanlar\u0131yla bir s\u00fcreli\u011fine soluk ald\u0131ran eski sosyalist \u00fclkelerden Rusya ve \u00c7in gelinen a\u015famada emperyalistler aras\u0131 rekabetin en \u00f6nemli akt\u00f6rleri olmu\u015flard\u0131r. Bunun anlam\u0131, payla\u015f\u0131lm\u0131\u015f alanlar\u0131n yeniden payla\u015f\u0131m\u0131 m\u00fccadelesine yeni ve g\u00fc\u00e7l\u00fc akt\u00f6rlerin giderek daha fazla dahil olmas\u0131yla \u00e7eli\u015fkilerin kapsam ve niteli\u011finin artmas\u0131d\u0131r. Rus emperyalizminin Ukrayna i\u015fgali ile ya\u015fanan b\u00fcy\u00fck kap\u0131\u015fma bu arka plan \u00fczerinden ger\u00e7ekle\u015fmi\u015ftir. Bu y\u00f6nelimin daha da derinle\u015ferek ve yayg\u0131nla\u015farak devam edece\u011fini g\u00f6rmek gerekir. Emperyalistlerin do\u011frudan kar\u015f\u0131 kar\u015f\u0131ya geldikleri ana kadar payla\u015f\u0131m sava\u015flar\u0131n\u0131n ger\u00e7ekle\u015ftikleri alanlar yar\u0131-s\u00f6m\u00fcrge ve s\u00f6m\u00fcrgeler olmaktad\u0131r. Kendi aralar\u0131nda do\u011frudan bir sava\u015fa tutu\u015facaklar\u0131 ana kadar da yar\u0131-s\u00f6m\u00fcrgeler ve d\u00fcnyan\u0131n ezilen halklar\u0131na bu sava\u015flar\u0131n bedeli \u00f6dettirilmeye devam edecektir. Bu ise, Lenin yolda\u015f\u0131n b\u00fcy\u00fck bir ustal\u0131kla ortaya koydu\u011fu gibi, ka\u00e7\u0131n\u0131lmaz olarak bir avu\u00e7 emperyalist \u00fclke ile d\u00fcnyan\u0131n geri kalan\u0131n\u0131 olu\u015fturan ezilen ulus ve halklar aras\u0131ndaki \u00e7eli\u015fkinin daha da derinle\u015fmesini, ulusal kurtulu\u015f sava\u015flar\u0131n\u0131n ve halk sava\u015flar\u0131n\u0131n yayg\u0131nla\u015fmas\u0131n\u0131 getirecektir.\n </p>\n <p>\n  Emperyalistler ile ezilen halklar ve uluslar aras\u0131ndaki ve emperyalistler aras\u0131 \u00e7eli\u015fkilerin derinle\u015fmesine paralel olarak, egemen sistemin t\u00fcm par\u00e7alar\u0131, \u00f6zellikle de emperyalist devletler, kendilerini daha merkezi, daha militarist ve d\u00fcnden daha fazla sava\u015f ger\u00e7ekli\u011fine g\u00f6re bi\u00e7imlendirmektedir. Toplumlar\u0131 da buna uygun bir ideolojik formata b\u00fcr\u00fcnd\u00fcrmek i\u00e7in t\u00fcm fa\u015fist zihniyetlerin \u00f6n\u00fcn\u00fc a\u00e7maktad\u0131rlar. Her ge\u00e7en g\u00fcn daha fazla gericile\u015ferek sald\u0131rganla\u015fan bir sistem ger\u00e7ekli\u011fi ile y\u00fcz y\u00fcze olan kom\u00fcnistler ve d\u00fcnyan\u0131n ezilen halklar\u0131, bu gericili\u011fe kar\u015f\u0131 g\u00fc\u00e7l\u00fc bir kar\u015f\u0131 koyu\u015f ger\u00e7ekle\u015ftirmek i\u00e7in \u00f6ncelikle Lenin yolda\u015f\u0131n temel hatlar\u0131n\u0131 \u00e7izdi\u011fi proletaryan\u0131n politik iktidar m\u00fccadelesini y\u00f6netecek Leninist partiye ihtiya\u00e7lar\u0131 vard\u0131r. Ancak b\u00f6yle bir parti, bug\u00fcn Marksist-Leninist-Maoist bir parti, burjuvaziye kar\u015f\u0131 uzla\u015fmaz bir m\u00fccadeleye \u00f6nderlik edebilir.\n </p>\n <h2 class=\"wp-block-heading\">\n  <strong>\n   LEN\u0130N\u2019\u0130N B\u00dcY\u00dcK M\u0130RASI LEN\u0130N\u0130ST PART\u0130 ANLAYI\u015eI: PROLETARYANIN SAVA\u015e KURMAYI\n  </strong>\n </h2>\n <p>\n  \u201c\n  <strong>\n   Devrim, bir ziyafet vermek, bir makale yazmak, bir resim \u00e7izmek veya nak\u0131\u015f i\u015flemek de\u011fildir. Devrim o zariflikle, o rahatl\u0131k ve nezaketle ya da o kadar tatl\u0131l\u0131k, sevecenlik, terbiye, ihtiyat, ruh c\u00f6mertli\u011fi ile ba\u015far\u0131lamaz. Devrim bir ayaklanmad\u0131r, bir s\u0131n\u0131f\u0131n bir ba\u015fka s\u0131n\u0131f\u0131 devirdi\u011fi bir \u015fiddet hareketidir.\u201d (Mao Zedung)\n  </strong>\n </p>\n <p>\n  Kom\u00fcnistlerin var olan \u00e7eli\u015fkileri tan\u0131mlay\u0131\u015f\u0131 ve ya\u015fanan geli\u015fmeler kar\u015f\u0131s\u0131nda kendilerini nas\u0131l konumland\u0131racaklar\u0131 hayati derecede \u00f6nemlidir. Emperyalistler Lenin yolda\u015f\u0131n \u00f6l\u00fcm\u00fcn\u00fcn \u00fczerinden ge\u00e7en y\u00fcz y\u0131ll\u0131k zaman dilimi i\u00e7inde egemen yap\u0131lar\u0131n\u0131 daha b\u00fcy\u00fck sava\u015f makinelerine \u00e7evirmi\u015f durumdad\u0131rlar. Ordusu, polisi, istihbarat\u0131 vb ge\u00e7mi\u015fle k\u0131yaslanmayacak olanaklarla donat\u0131lm\u0131\u015ft\u0131r. Buna kar\u015f\u0131l\u0131k kendisini \u201ckom\u00fcnist\u201d veya \u201cdevrimci\u201d olarak niteleyenlerin \u00f6nemli bir b\u00f6l\u00fcm\u00fc bu ger\u00e7ekli\u011fi yok sayarak (teorik olarak kabul ediliyor g\u00f6r\u00fclse de) bu ger\u00e7ekli\u011fe uygun olarak kendilerini pozisyonland\u0131rmaktan uzak bir tutum i\u00e7indedirler. Bununla birlikte de i\u015f\u00e7i s\u0131n\u0131f\u0131 ve ezilen halk kitlelerini egemen sistem i\u00e7ine hapseden ideolojik ve pratik uzla\u015fmac\u0131 bir \u00e7izgi izleyerek kitlelerin \u00f6fkesini s\u00f6n\u00fcmlendirmekte, adeta dalgak\u0131ran i\u015flevi g\u00f6rmektedirler. Emperyalistler ve egemen s\u00f6m\u00fcr\u00fcc\u00fc yap\u0131lar kendilerini daha fazla \u015fiddet ayg\u0131t ve kurumlar\u0131yla donat\u0131rken, kendisini \u201cdevrimci\u201d ve \u201ckom\u00fcnist\u201d olarak tan\u0131mlayanlar\u0131n devrimin, devrimci m\u00fccadelenin silah ve \u015fiddete dayanaca\u011f\u0131 ger\u00e7ekli\u011finden giderek daha fazla uzakla\u015fmas\u0131na kar\u015f\u0131 g\u00fc\u00e7l\u00fc bir ideolojik m\u00fccadele ger\u00e7ekle\u015ftirmek Lenin yolda\u015f\u0131n takip\u00e7isi olman\u0131n gere\u011fidir. Lenin yolda\u015f\u0131n t\u0131pk\u0131 \u0130kinci Enternasyonal oport\u00fcnizmine kar\u015f\u0131 y\u00fcr\u00fctt\u00fc\u011f\u00fc amans\u0131zca m\u00fccadeleyi bu anlay\u0131\u015flara kar\u015f\u0131 rehber edinmek, Lenin yolda\u015f\u0131n \u00f6l\u00fcms\u00fczl\u00fc\u011f\u00fcn\u00fcn y\u00fcz\u00fcnc\u00fc y\u0131l\u0131nda ona lay\u0131k olman\u0131n \u00f6nemli g\u00f6revlerinden biridir.\n </p>\n <p>\n  Lenin yolda\u015f yeni tipte kom\u00fcnist partisini \u201cproletaryan\u0131n sava\u015f kurmay\u0131\u201d olarak tan\u0131mlam\u0131\u015ft\u0131r. Bu emperyalist sistemin ve s\u0131n\u0131flar\u0131n kar\u015f\u0131l\u0131kl\u0131 mevzilenmesinin zorunlu k\u0131ld\u0131\u011f\u0131 bir tan\u0131mlamad\u0131r. Gerek Ekim devrimine giden s\u00fcre\u00e7 gerekse de Ekim devrimi ile ba\u015flayarak alevlenen i\u00e7 sava\u015f Lenin yolda\u015f\u0131n kom\u00fcnist partiyi neden \u201cproletaryan\u0131n sava\u015f kurmay\u0131\u201d olarak nitelendirdi\u011finin somut kar\u015f\u0131l\u0131\u011f\u0131 olmu\u015ftur. Kar\u015f\u0131 devrim kendisini tepeden t\u0131rna\u011fa \u015fiddet ayg\u0131t ve ara\u00e7lar\u0131 ile donat\u0131rken ve b\u00fct\u00fcn bunlarla i\u015f\u00e7i s\u0131n\u0131f\u0131 ve ezilen halklar \u00fczerinde korkun\u00e7 k\u0131y\u0131mlar ger\u00e7ekle\u015ftirirken proletarya ve ezilen kitlelerin kurtulu\u015funa \u00f6nderlik edecek olan Kom\u00fcnist Partisinin bu niteli\u011fe sahip olmas\u0131 bir zorunluluktur. Devrimci bir sava\u015f, bu sava\u015fa \u00f6nderlik edecek sava\u015f\u00e7\u0131 bir partiyi gerektirir. Yaln\u0131zca burjuvaziye bel ba\u011flayan ahmaklar ve iflah olmaz revizyonistler aksini d\u00fc\u015f\u00fcnebilir.\n </p>\n <p>\n  \u201c\n  <strong>\n   Baz\u0131 kimseler bizim \u2018sava\u015f her \u015feye kadirdir\u2019 tarafl\u0131s\u0131 oldu\u011fumuzu ileri s\u00fcrerek bizimle alay ediyorlar. Evet, do\u011frudur, biz devrimci sava\u015f\u0131n her \u015feye kadir olmas\u0131 tarafl\u0131s\u0131y\u0131z. Bu, k\u00f6t\u00fc de\u011fil, iyidir. Marksisttir. Rus Kom\u00fcnist Partisi\u2019nin t\u00fcfekleri sosyalizmi yaratt\u0131. Biz de ortaya bir demokratik cumhuriyet \u00e7\u0131karaca\u011f\u0131z. Emperyalizm \u00e7a\u011f\u0131nda s\u0131n\u0131f m\u00fccadelesinin tecr\u00fcbesi bize i\u015f\u00e7i s\u0131n\u0131f\u0131 ile emek\u00e7i y\u0131\u011f\u0131nlar\u0131n, silahl\u0131 burjuvaziyi ve toprak a\u011falar\u0131n\u0131 ancak t\u00fcfek g\u00fcc\u00fcyle yenebileceklerini g\u00f6stermi\u015ftir; bu anlamda d\u00fcnyan\u0131n ancak t\u00fcfek g\u00fcc\u00fcyle de\u011fi\u015ftirilebilece\u011fini s\u00f6yleyebiliriz.\u201d (Mao Zedung)\n  </strong>\n </p>\n <p>\n  EKB kurulu\u015f konferans\u0131nda Proleter D\u00fcnya Devrimi m\u00fccadelesinde kom\u00fcnist partilerin in\u015fas\u0131n\u0131 ya da yeniden in\u015fas\u0131n\u0131 \u00f6n\u00fcne \u00f6nemli bir g\u00f6rev olarak koymu\u015ftur. MLM\u2019ler olarak, Mao Zedung yolda\u015f taraf\u0131ndan geli\u015ftirilen kom\u00fcnist parti anlay\u0131\u015f\u0131, Lenin yolda\u015f\u0131n temel hatlar\u0131n\u0131 ortaya koydu\u011fu ve Stalin taraf\u0131ndan zenginle\u015ftirilen kom\u00fcnist parti anlay\u0131\u015f\u0131 ile uyum i\u00e7erisindedir ve Leninist parti anlay\u0131\u015f\u0131n\u0131n MLM ideolojide anlam bulmas\u0131d\u0131r. \u0130\u00e7inde bulundu\u011fumuz emperyalizm ve proleter devrimler \u00e7a\u011f\u0131nda, emperyalist gericili\u011fin artan sald\u0131rganl\u0131\u011f\u0131 ile ba\u015f edebilecek, proletarya ve ezilen d\u00fcnya halklar\u0131n\u0131 kurtulu\u015fa g\u00f6t\u00fcrecek olan Kom\u00fcnist Partisi \u201cproletaryan\u0131n sava\u015f kurmay\u0131\u201d niteli\u011finde olmak zorundad\u0131r.\n </p>\n <p>\n  Her devrimin temel sorunu siyasi iktidar sorunudur. Lenin,\n  <strong>\n   \u201cburjuva devlet ayg\u0131t\u0131 \u015fiddetle y\u0131k\u0131lmadan ve yerine yenisi kurulmadan proleter devrimin m\u00fcmk\u00fcn olmad\u0131\u011f\u0131n\u0131\u201d\n  </strong>\n  ve\n  <strong>\n   \u201ciktidar d\u0131\u015f\u0131nda her \u015feyin bir yan\u0131lsama oldu\u011funu\u201d\n  </strong>\n  g\u00f6stermi\u015ftir.\n </p>\n <p>\n  Lenin\u2019in liderli\u011fi alt\u0131nda, d\u00fcnyan\u0131n ilk sosyalist devleti, proletarya diktat\u00f6rl\u00fc\u011f\u00fc kuruldu. B\u00f6ylece proletaryan\u0131n iktidara giden yolu ve onun nas\u0131l korunaca\u011f\u0131n\u0131n ana hatlar\u0131 pratik olarak da ortaya konulmu\u015f oldu. Lenin\u2019in \u00f6l\u00fcm\u00fcnden sonra, Leninizmi parlak bir \u015fekilde tan\u0131mlayan, daha da geli\u015ftiren ve t\u00fcm uluslararas\u0131 kom\u00fcnist hareketin temeli haline getiren halefi Stalin oldu. Ba\u015fkan Mao, b\u00fcy\u00fck Lenin\u2019in omuzlar\u0131nda d\u00fcnya proleter devrimini daha y\u00fckseklere ta\u015f\u0131may\u0131 ve proletarya ideolojisini geli\u015ftirmeyi ba\u015fard\u0131. G\u00fcn\u00fcm\u00fczde Leninizmi savunmak i\u00e7in Marksizm-Leninizm-Maoizm benimsenmeli, savunulmal\u0131 ve uygulanmal\u0131d\u0131r. Enternasyonal Kom\u00fcnist Birlik olarak bu g\u00f6revi ger\u00e7ekle\u015ftirerek Lenin yolda\u015f\u0131n bizlere b\u0131rakt\u0131\u011f\u0131 miras\u0131 anlamland\u0131rmaya devam edece\u011fiz.\n </p>\n <p>\n  Enternasyonal Proletaryan\u0131n ve MLM\u2019nin B\u00fcy\u00fck Ustas\u0131 Lenin Yolda\u015f D\u00fcn Oldu\u011fu Gibi Bug\u00fcn de Proleter D\u00fcnya Devrimi M\u00fccadelemizde \u00d6nderlik Etmeye, Yol G\u00f6stermeye Devam Ediyor!\n </p>\n <p>\n  <strong>\n   Ya\u015fas\u0131n Marksizm-Leninizm-Maoizm!\n  </strong>\n </p>\n <p>\n  <strong>\n   Ya\u015fas\u0131n Proletarya Enternasyonalizmi!\n  </strong>\n </p>\n <p>\n  <strong>\n   Enternasyonal Kom\u00fcnist Birlik\n  </strong>\n </p>\n <p>\n  <strong>\n   Ocak 2024\n  </strong>\n </p>\n</div>\n", "pdf_content": null, "categories": ["Documents", "Other Languages", "Turkish"], "source": "https://ci-ic.org/blog/2024/02/19/turkish-statement-of-the-icl-on-lenin/"}