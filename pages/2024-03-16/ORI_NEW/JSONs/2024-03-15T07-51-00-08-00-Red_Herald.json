{"published time": "2024-03-15T07:51:00+08:00", "images": ["https://redherald.org/wp-content/uploads/2023/05/LCI-TU.svg_.png"], "content": "<div class=\"post-thumbnail\">\n <img alt=\"\" class=\"attachment-post-thumbnail size-post-thumbnail wp-post-image\" decoding=\"async\" fetchpriority=\"high\" height=\"755\" sizes=\"(max-width: 1135px) 100vw, 1135px\" src=\"https://redherald.org/wp-content/uploads/2023/05/LCI-TU.svg_.png\" srcset=\"https://redherald.org/wp-content/uploads/2023/05/LCI-TU.svg_.png\" width=\"1135\"/>\n</div>\n<div class=\"entry-content\">\n <p class=\"has-text-align-right\">\n  <em>\n   B\u00fct\u00fcn \u00dclkelerin Proleterleri Birle\u015fin!\n  </em>\n </p>\n <h1 class=\"wp-block-heading\">\n  ENTERNASYONAL KOM\u00dcN\u0130ST B\u0130RL\u0130K (EKB) : \u201c18 MART ULUSLARARASI POL\u0130T\u0130K TUTSAKLARLA DAYANI\u015eMA G\u00dcN\u00dc\u201dNDE \u015eAN OLSUN KOM\u00dcN\u0130ST VE DEVR\u0130MC\u0130 TUTSAKLARA!\n </h1>\n <p>\n  18 Mart Uluslararas\u0131 Politik Tutsaklarla Dayan\u0131\u015fma G\u00fcn\u00fc\u2019d\u00fcr. 1920\u2019de Komintern taraf\u0131ndan kurulan K\u0131z\u0131l Yard\u0131m \u00d6rg\u00fct\u00fc, 1923 y\u0131l\u0131nda Paris Kom\u00fcn\u00fc\u2019n\u00fcn kurulu\u015f g\u00fcn\u00fc olan 18 Mart\u2019\u0131 politik tutsaklara adayarak \u201cUluslararas\u0131 Politik Tutsaklarla Dayan\u0131\u015fma G\u00fcn\u00fc\u201d olarak ilan etmi\u015ftir. D\u00fcnyan\u0131n d\u00f6rt bir yan\u0131nda 18 Mart\u2019ta politik tutsaklarla dayan\u0131\u015fma y\u00fckseltilmektedir.\n </p>\n <p>\n  Binlerce y\u0131ld\u0131r i\u00e7erisinde ya\u015fad\u0131\u011f\u0131m\u0131z s\u00f6m\u00fcr\u00fc ve zul\u00fcm d\u00fczenlerine kar\u015f\u0131 tarihin her evresinde b\u00fcy\u00fck kar\u015f\u0131 koyu\u015flar ger\u00e7ekle\u015ftirilmi\u015f, b\u00fcy\u00fck bedeller \u00f6denmi\u015ftir.\n </p>\n <p>\n  Egemen s\u00f6m\u00fcr\u00fcc\u00fc sistemlere kar\u015f\u0131 ger\u00e7ekle\u015fen her m\u00fccadele, her kar\u015f\u0131 koyu\u015f kar\u015f\u0131s\u0131nda egemen s\u0131n\u0131flar\u0131n tepkisi benzer \u00f6zellikler ta\u015f\u0131m\u0131\u015ft\u0131r; varl\u0131\u011f\u0131n\u0131 devam ettirmek i\u00e7in varl\u0131\u011f\u0131na y\u00f6nelik her hareketi ezmek ve \u00f6zellikle harekete \u00f6nderlik edenleri yok etmek. \u00c7\u00fcnk\u00fc, egemen d\u00fczene kar\u015f\u0131 biriken \u00f6fke, varolan\u0131 de\u011fi\u015ftirmeye y\u00f6nelik ortaya \u00e7\u0131kan istek ve \u00e7aba sonucu olu\u015fan dinamik, ancak do\u011fru bir \u00f6nderlik alt\u0131nda do\u011fru bir noktaya y\u00f6neltilebilir. Bu y\u00fczden de egemen s\u0131n\u0131flar halk\u0131n \u00f6fke ve de\u011fi\u015fim iste\u011fine y\u00f6n verenleri \u00f6ncelikle yok etmek, yok edemediklerini de halktan tecrit etmek isterler. Egemen s\u0131n\u0131flar\u0131n devrimci, kom\u00fcnist ve halk\u0131n demokratik hareketlerinin \u00f6nc\u00fclerine y\u00f6nelik tahamm\u00fcls\u00fczl\u00fck ve sald\u0131rganl\u0131\u011f\u0131n\u0131n di\u011fer boyutu da ezilen halk kitlelerinin sessiz kalmas\u0131n\u0131 ve isyan etmeye c\u00fcret etmemesini sa\u011flamakt\u0131r. Egemen s\u0131n\u0131flar halk\u0131n \u00f6nc\u00fclerine y\u00f6nelik ger\u00e7ekle\u015ftirdikleri katliam ve bask\u0131yla ezilen halk kitlelerine \u201cbize kar\u015f\u0131 harekete ge\u00e7erseniz size de bunlar\u0131 yapar\u0131z\u201d mesaj\u0131n\u0131 vermektedirler.\n </p>\n <p>\n  \u201cFilozoflar d\u00fcnyay\u0131 yaln\u0131zca \u00e7e\u015fitli bi\u00e7imlerde yorumlam\u0131\u015flard\u0131r; oysa as\u0131l mesele onu de\u011fi\u015ftirmektir\u201d demi\u015fti proletaryan\u0131n b\u00fcy\u00fck ustas\u0131 Karl Marks. Kom\u00fcnist ve devrimciler bu ideali ger\u00e7ekle\u015ftirmek i\u00e7in m\u00fccadele etmekte, bunun i\u00e7in katledilmekte, bunun i\u00e7in tutsak d\u00fc\u015fmektedirler. Kom\u00fcnist ve devrimci tutsaklar ya\u015fam devam ettik\u00e7e s\u0131n\u0131f m\u00fccadelesini ya\u015fam\u0131n oldu\u011fu her ko\u015fulda s\u00fcrd\u00fcrmenin muazzam \u00f6rneklerinin yarat\u0131labilece\u011fini i\u015fkencehanelerde ve hapishanelerde defalarca g\u00f6stermi\u015ftir. Y\u00fcr\u00fcnen yol bunlar\u0131 g\u00f6ze almay\u0131 gerektirir ve kom\u00fcnist ve devrimciler bunun bilincinde olarak egemen s\u00f6m\u00fcr\u00fcc\u00fc sistemlere kar\u015f\u0131 m\u00fccadele ederler. Katledilen her kom\u00fcnist ve devrimcinin bedeni, tutsakl\u0131kla ge\u00e7en her zaman dilimi gelece\u011fin toplumunu in\u015fa etmenin tu\u011flalar\u0131n\u0131 \u00f6rmektedir ayn\u0131 zamanda. Burjuvazi ve u\u015faklar\u0131 katledemediklerini en a\u011f\u0131r bask\u0131 ko\u015fullar\u0131 alt\u0131nda hapishanelerde tutsak ederek teslimiyeti sa\u011flamay\u0131 hedeflemektedir. Buna kar\u015f\u0131l\u0131k, kom\u00fcnist ve devrimci tutsaklar, d\u00fc\u015fman\u0131n kendisini en g\u00fc\u00e7l\u00fc hissetti\u011fi hapishaneleri s\u0131n\u0131f sava\u015f\u0131 arenas\u0131na d\u00f6n\u00fc\u015ft\u00fcrmekte teredd\u00fct etmemektedirler. Tam da bu y\u00fczden hapishanelerdeki kom\u00fcnist ve devrimci tutsaklar\u0131 ma\u011fduriyetler \u00fczerinden tan\u0131mlamamal\u0131, hakl\u0131l\u0131klar\u0131 \u00fczerinden tan\u0131mlayarak sahiplenmeliyiz. Kom\u00fcnist ve devrimciler yaln\u0131zca var olan s\u00f6m\u00fcr\u00fc sistemlerine kar\u015f\u0131 alternatif d\u00fc\u015f\u00fcncelere sahip olduklar\u0131 i\u00e7in de\u011fil bu d\u00fc\u015f\u00fcnceleri do\u011frultusunda de\u011fi\u015ftirme eylemine girdikleri, \u00f6rg\u00fctlendikleri ve halk\u0131 \u00f6rg\u00fctledikleri i\u00e7in katledilmekte, hapsedilmekte, i\u015fkence g\u00f6rmektedirler.\n </p>\n <p>\n  Bu her \u015feyden \u00f6nce, iki d\u00fc\u015fman ve uzla\u015fmaz s\u0131n\u0131fta somutla\u015fan ideolojik bir sava\u015ft\u0131r. Emperyalist sistemin nesnel ko\u015fullar\u0131 ezen ve ezilen aras\u0131ndaki \u00e7eli\u015fkiyi s\u00fcrekli ve g\u00fcncel tuttu\u011fu i\u00e7in kom\u00fcnist ve devrimcilerin katledilmesi, hapsedilmesi de burjuvazi a\u00e7\u0131s\u0131ndan sorunu \u00e7\u00f6zmemektedir. Varolan nesnel durum, derinle\u015fen \u00e7eli\u015fkiler s\u0131n\u0131fsal kar\u015f\u0131tl\u0131klara do\u011frudan yans\u0131makta ve katledilen, hapsedilen devrimci ve kom\u00fcnistlerin bo\u015flu\u011fu yenileriyle dolmaktad\u0131r.\n </p>\n <p>\n  Egemen sistemin \u00e7eli\u015fkileri derinle\u015ftik\u00e7e ve \u00e7\u0131kmazlar\u0131 \u00e7o\u011fald\u0131k\u00e7a, \u201cmezar kaz\u0131y\u0131c\u0131s\u0131\u201dndan korkular\u0131 b\u00fcy\u00fcd\u00fck\u00e7e egemen s\u0131n\u0131flar daha somut olarak ger\u00e7ek karakteriyle ortaya \u00e7\u0131kmakta teredd\u00fct etmezler. Sistemin derinle\u015fen ve hafifletilemeyen krizi ayn\u0131 zamanda burjuvaziyi ve her t\u00fcrden s\u00f6m\u00fcr\u00fcc\u00fc egemen s\u0131n\u0131f\u0131, egemen devlet mekanizmas\u0131n\u0131 gerek yasalar\u0131yla gerekse de fiili \u00f6rg\u00fctlenmeleriyle daha fazla merkezile\u015ftirerek bask\u0131 mekanizmalar\u0131n\u0131 daha fazla \u00f6ne \u00e7\u0131kar\u0131r hale getirmektedir. Kendilerini \u201cideal\u201d ve \u201cileri demokrasi\u201d olarak tan\u0131mlayan emperyalist kapitalist \u00fclkelerde art arda \u00e7\u0131kar\u0131lan g\u00fcvenlik yasalar\u0131, devletin kolluk g\u00fc\u00e7lerinin yetkilerini art\u0131ran yeni yasalar bizlere somut olarak g\u00f6stermektedir ki burjuvazinin \u201cdemokrasi maskesi\u201d ta\u015f\u0131yacak hali gerilerde kalmaktad\u0131r. Burjuvazi t\u00fcm gericili\u011fiyle i\u015f\u00e7i s\u0131n\u0131f\u0131 ve ezilen emek\u00e7ilerin ve ezilen halklar\u0131n kar\u015f\u0131s\u0131ndaki pozisyonunu yeniden tahkim etmektedir.\n </p>\n <p>\n  Emperyalizmin tahakk\u00fcm\u00fc alt\u0131ndaki \u00a0s\u00f6m\u00fcrge, yar\u0131-s\u00f6m\u00fcrge \u00fclkelerde ola\u011fan rejimler, fa\u015fizmin ve gericili\u011fin \u00e7e\u015fitli tonlar\u0131na sahip parlamentolu ve parlamentosuz iktidar bi\u00e7imleridir. Bu \u00fclkelerde kom\u00fcnist ve devrimcilerden ba\u015flayarak t\u00fcm muhalifler sistemli ve s\u00fcrekli bir devlet ter\u00f6r\u00fc ile y\u00fczy\u00fczedirler. Bu \u00fclkelerde egemen s\u0131n\u0131flarla ezilen halk aras\u0131ndaki \u00e7eli\u015fkinin derinli\u011fi s\u0131n\u0131f m\u00fccadelesinin \u015fiddetini de belirlemektedir. Saflar daha net ve \u00e7\u0131plak bir kar\u015f\u0131 kar\u015f\u0131ya gelmeyi gerektirir, emperyalizmin u\u015fakl\u0131\u011f\u0131n\u0131 ancak halk\u0131n \u00fczerinde dizginsiz bir ter\u00f6r rejimi ger\u00e7ekle\u015ftirerek s\u00fcrd\u00fcrebilen egemen s\u0131n\u0131flar a\u00e7\u0131s\u0131ndan devlet ter\u00f6r\u00fc bir tercihten \u00f6te bir zorunluluktur. Yasalar fa\u015fizmi, gericili\u011fi ve devlet ter\u00f6r\u00fcn\u00fc maskeleyen bir pe\u00e7eden ibarettir. Hapishaneler ise tam anlam\u0131yla i\u015fkence ve bask\u0131 mekanizmas\u0131 i\u015flevi g\u00f6rmektedir.\u00a0 Egemen s\u0131n\u0131flar, T\u00fcrkiye, Hindistan, Filipinler, Peru, \u0130ran, \u0130srail vb. \u00fclkelerde tutsaklar\u0131 teslim almak i\u00e7in neredeyse alfabenin t\u00fcm harfleriyle adland\u0131rd\u0131klar\u0131 tecridi derinle\u015ftirmek, tutsaklar\u0131n birbirleriyle ve d\u0131\u015far\u0131yla ba\u011flar\u0131n\u0131 koparmak, yaln\u0131zla\u015ft\u0131rmak i\u00e7in in\u015fa ettikleri hapishane \u00e7e\u015fitlerini yayg\u0131nla\u015ft\u0131r\u0131rken, hasta tutsaklar\u0131n en temel haklar\u0131 yok edilmek istenmektedir. K\u00fcrt ulusal kurtulu\u015f m\u00fccadelesinin bedeli olarak, binlerce K\u00fcrt ulusu mensubu\u00a0hapishanelerde tutsak durumundad\u0131r. A\u011f\u0131r hasta tutsaklar\u0131n tedavileri \u00e7e\u015fitli bahanelerle engellenmekte, bir\u00e7ok hasta tutsak \u00f6l\u00fcme terkedilmekte, tutsaklara fiili sald\u0131r\u0131lar ise yayg\u0131n olarak s\u00fcrmektedir. T\u00fcrkiye hapishanelerinde 30 y\u0131l\u0131 a\u015fan tutsakl\u0131k s\u00fcre\u00e7leri sona erenlerin tahliyeleri \u201cd\u00fc\u015f\u00fcncelerinden vazge\u00e7medikleri\u201d gerek\u00e7esiyle engellenmektedir.\n </p>\n <p>\n  Gerici Hindistan devleti Halk sava\u015f\u0131n\u0131 \u00f6nlemek i\u00e7in Varavara Rao, Sanjoy Deepak Rao, Ayinoor Vasu, Rona Wilson ve Gautam Navlakha gibi politik aktivistlerin de dahil oldu\u011fu on binden fazla kom\u00fcnist, devrimci ve aktivisti hapse atm\u0131\u015ft\u0131r.\n </p>\n <p>\n  Georges Ibrahim Abdallah Frans\u0131z emperyalizmi taraf\u0131ndan yakla\u015f\u0131k 40 y\u0131ld\u0131r ve hakk\u0131nda verilen cezay\u0131 bitirmi\u015f olmas\u0131na ra\u011fmen serbest b\u0131rak\u0131lmamaktad\u0131r. Mumia Abu-Jamal Kara Panterler \u00fcyesi 40 y\u0131l\u0131 a\u015fk\u0131n bir zamand\u0131r ABD emperyalizmi taraf\u0131ndan hapishanede tutulmaktad\u0131rlar.\u00a0 D\u00fcnyan\u0131n fakl\u0131 co\u011frafyalar\u0131nda binlerce kom\u00fcnist, devrimci ve ezilen uluslara mensup tutsak onlarca y\u0131l\u0131 bulan tutsakl\u0131k s\u00fcre\u00e7lerini hapishanelerde ya\u015famaktad\u0131rlar.\n </p>\n <p>\n  Egemen s\u0131n\u0131flar\u0131n kom\u00fcnist ve devrimci tutsaklardan duyduklar\u0131 korku ve onlara ka\u015f\u0131 hissettikleri s\u0131n\u0131f d\u00fc\u015fmanl\u0131\u011f\u0131 \u00f6ylesine b\u00fcy\u00fckt\u00fcr ki kendi yasalar\u0131n\u0131 dahi a\u00e7\u0131ktan \u00e7i\u011fneyerek tutsak ettikleri kom\u00fcnist ve devrimcilerin hapishanelerden \u00e7\u0131kmamas\u0131 i\u00e7in b\u00fcy\u00fck bir aymazl\u0131kla hareket etmektedirler. Ge\u00e7ti\u011fimiz y\u0131l 29 y\u0131ll\u0131k tecrit ko\u015fullar\u0131nda sa\u011fl\u0131\u011f\u0131n\u0131 yitiren ve gerekli \u00f6nlemler al\u0131nmad\u0131\u011f\u0131 i\u00e7in \u00f6l\u00fcm\u00fcne neden olunan PKP lideri Ba\u015fkan Gonzalo \u015fahs\u0131nda ya\u015fananlar emperyalistler ve u\u015fak egemen sistem sahiplerinin duyduklar\u0131 korku ve s\u0131n\u0131f kininin boyutunu g\u00f6rmek a\u00e7\u0131s\u0131ndan olduk\u00e7a \u00f6nemlidir. Ba\u015fkan Gonzalo\u2019nun \u00f6l\u00fcm\u00fcne neden olanlar cenazesini dahi yak\u0131p yok etmi\u015flerdir.\n </p>\n <p>\n  Hapishanelerdeki kom\u00fcnist ve devrimci tutsaklar ya\u015famlar\u0131 pahas\u0131na s\u0131n\u0131f m\u00fccadelesinin gereklerini tutsakl\u0131k ko\u015fullar\u0131nda t\u00fcm s\u0131n\u0131rlar\u0131 zorlayarak yerine getirmeye \u00e7al\u0131\u015fmaktalar. Teslimiyeti reddetmekte, her t\u00fcrl\u00fc bask\u0131, i\u015fkence ve tecrit sald\u0131r\u0131s\u0131na kar\u015f\u0131 koymakta teredd\u00fct etmemektedirler. Tutsaklar\u0131n hakl\u0131-me\u015fru m\u00fccadele ve direni\u015flerini sahiplenmek, tutsaklar \u00fczerindeki her t\u00fcrden sald\u0131rganl\u0131\u011fa kar\u015f\u0131 m\u00fccadele etmek, tutsaklar\u0131n d\u0131\u015far\u0131daki sesi olmak i\u00e7in seferber olmal\u0131, onlar\u0131n tutsakl\u0131k ko\u015fullar\u0131nda s\u00fcrd\u00fcrd\u00fckleri m\u00fccadeleyi d\u0131\u015far\u0131daki s\u0131n\u0131f m\u00fccadelesinin bir par\u00e7as\u0131 olarak sahiplenmeliyiz.\n </p>\n <p class=\"has-text-align-center\">\n  <strong>\n   Kom\u00fcnist ve Devrimci Tutsaklar Onurumuzdur!\n  </strong>\n </p>\n <p class=\"has-text-align-center\">\n  <strong>\n   Kom\u00fcnist ve Devrimci Tutsaklar\u0131 Sahiplenmek Devrim M\u00fccadelesini Sahiplenmektir!\n  </strong>\n </p>\n <p class=\"has-text-align-center\">\n  <strong>\n   Kom\u00fcnist ve Devrimci Tutsaklar\u0131n Direni\u015f ve M\u00fccadelesini Sahiplenelim. Tutsaklar\u0131n sesi Olal\u0131m!\n  </strong>\n </p>\n <p class=\"has-text-align-right\">\n  <strong>\n   Mart 2024\n  </strong>\n </p>\n <p class=\"has-text-align-right\">\n  <strong>\n   EKB\n  </strong>\n </p>\n <p class=\"has-text-align-right\">\n  <strong>\n   (Enternasyonal Kom\u00fcnist Birlik\n  </strong>\n  )\n </p>\n</div>\n", "pdf_content": null, "pdf_links": [], "source": "https://redherald.org/2024/03/14/turkish-statement-of-the-icl-on-the-18th-of-march/", "type": "article", "title": "Turkish: Statement of the ICL on the 18th of March \u2013 The Red Herald", "description": "B\u00fct\u00fcn \u00dclkelerin Proleterleri Birle\u015fin!", "modified time": "2024-03-14T21:55:09+00:00", "author": ["F.W."], "categories": ["Featured", "International"], "tags": ["ICL", "Turkey"], "sections": ["Featured", "International", "ICL", "Turkey", "English", "pll_65f3722ea770d"], "source_name": "Red Herald"}