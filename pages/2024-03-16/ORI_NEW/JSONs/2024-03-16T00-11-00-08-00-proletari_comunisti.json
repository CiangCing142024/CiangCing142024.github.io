{"title": "pc 15 marzo - Sospesi i fogli di via per i giovani di Exinction Rebellion a Torino - schiaffo al Ministero della Difesa e degli Interni", "published time": "2024-03-16T00:11:00+08:00", "images": [], "content": "<div class=\"post-body entry-content\" id=\"post-body-4583831169663610603\" itemprop=\"description articleBody\">\n <span>\n  <b>\n   Il Tar li dichiara illegittimi\n  </b>\n </span>\n <span>\n  <p>\n   <b>\n    Le motivazioni dei \ngiudici sottolineano \u201canomalie procedurali, che non corrisponderebbero \nad alcun atto tipico di polizia giudiziaria\u201d\n   </b>\n  </p>\n </span>\n <div id=\"m_936215495425318858gmail-mvp-post-content\">\n  <div id=\"m_936215495425318858gmail-mvp-content-wrap\">\n   <div id=\"m_936215495425318858gmail-mvp-content-body\">\n    <div id=\"m_936215495425318858gmail-mvp-content-body-top\">\n     <div id=\"m_936215495425318858gmail-mvp-content-main\">\n      <p>\n       <b>\n        TORINO \u2013\n       </b>\n       Il 29 novembre 2023, sette\u00a0attivisti di Extinction Rebellion si erano\n       <b>\n        <a href=\"https://www.quotidianopiemontese.it/2023/11/29/nuova-azione-di-extinction-rebellion-e-fridays-for-future-appesi-a-decine-di-metri-al-tetto-delloval/\" rel=\"noopener\" target=\"_blank\">\n         calati dal tetto dell\u2019Oval Lingotto\n        </a>\n       </b>\n       ,\n con corde e imbraghi, appendendo un grande striscione con scritto \u201cQui \nsi finanzia guerra e crisi climatica\u201d, per contestare l\u2019Aerospace and \nDefence Meeting.\n      </p>\n      <p>\n       In\n       <a href=\"https://www.quotidianopiemontese.it/2024/01/15/nove-denunce-per-gli-attivisti-di-extinction-rebellion-che-salirono-sul-tetto-delloval-a-torino/\" rel=\"noopener\" target=\"_blank\">\n        nove erano stati trattenuti in Questura\n       </a>\n       , dove venivano prese loro le impronte digitali e fatte le foto segnaletiche, per essere poi rilasciati con\n       <b>\n        denunce per sei capi di imputazione\n       </b>\n       e quattro fogli di via, che li hanno costretti a lasciare la citt\u00e0 entro 24 ore.\n      </p>\n      <p>\n       Ora, dopo l\u2019\n       <a href=\"https://www.quotidianopiemontese.it/2024/01/29/assolti-gli-attivisti-che-salirono-sulloval-a-torino-il-fatto-non-sussiste/\" rel=\"noopener\" target=\"_blank\">\n        archiviazione delle denunce\n       </a>\n       a gennaio, sono stati\n       <b>\n        sospesi anche i fogli di via obbligatori\n       </b>\n       comminati a quattro attivisti dal Questore di Torino.\n      </p>\n      <p>\n       <b>\n        Le motivazioni dei giudici\n       </b>\n      </p>\n      <p>\n       Come spiegano in una nota \u201cExtinction Rebellion aveva subito fatto \nricorso per contestare l\u2019illegittimit\u00e0 del provvedimento. Un\u2019ordinanza \ndel tribunale Amministrativo di Torino ha adesso disposto \u201cla \nsospensione dell\u2019efficacia\u201d dei fogli di via, primo passo verso \nl\u2019annullamento, che verr\u00e0 per\u00f2 discusso tra quasi un anno, a gennaio \n2025. Le motivazioni dei giudici sottolineano \u201canomalie procedurali, che\n non corrisponderebbero ad alcun atto tipico di polizia giudiziaria n\u00e9 a\n una corretta instaurazione di un contradditorio\u201d.\n      </p>\n      <p>\n       Il foglio di via, reintrodotto nell\u2019ordinamento italiano ai sensi \ndella legge 159/2011 per il contrasto alla criminalit\u00e0 organizzata, \u00e8 \nprevisto per coloro che sono \u201cabitualmente dediti a traffici delittuosi\u201d\n o che per \u201cil loro comportamento debbano ritenersi, sulla base di \nelementi di fatto un pericolo per la sicurezza\u201d. Si tratta di un \nprovvedimento dato dal Questore, con amplissima discrezionalit\u00e0, che ha \neffetti immediati e sconvolgenti sulla sfera giuridica e personale. \nProprio per queste ragioni sarebbe prevista un\u2019attenta indagine sugli \nelementi che ne giustificano l\u2019adozione. Indagine che, secondo il \ngiudici torinesi, in questo caso sarebbe mancata.\n      </p>\n      <p>\n       L\u2019ordinanza si sofferma inoltre sul merito del provvedimento. I \ngiudici sottolineano come \u201cla pericolosit\u00e0 viene paventata in termini \ndel tutto astratti\u201d e come \u201cl\u2019ordinamento democratico \u2013 costituzionale \ntollera manifestazioni puramente dimostrative, da ascriversi alla \nmanifestazione del pensiero l\u00e0 dove non abbiano comportato rischio di \ndanno a persone o cose\u201d. Insomma, non si tratta di pericolosi criminali,\n ma semplici cittadini che, sebbene in maniera molto vistosa, esercitano\n il proprio diritto a manifestare.\n      </p>\n      <p>\n       Un diritto che, nel caso degli attivisti climatici, \u00e8 sempre pi\u00f9 \nspesso messo in discussione, anche nella democratica Europa. Il rapporto\n dell\u2019ONU, pubblicato a fine febbraio, chiede ai paesi europei di porre \nfine alla repressione e alla criminalizzazione delle proteste pacifiche \ndegli ambientalisti, definendo le politiche attuate finora contro gli \nattivisti climatici una minaccia verso la democrazia e i diritti umani\u201d.\n       <span>\n       </span>\n      </p>\n      <a name=\"more\">\n      </a>\n      <p>\n      </p>\n      <p>\n       \u201cIn queste ultime settimane si \u00e8 molto dibattuto sul diritto di \nmanifestazione. Le manganellate di Pisa sono state lette da pi\u00f9 parti \ncome un modo per intimidire e dissuadere dallo scendere in piazza \u2013 \ndichiara Extinction Rebellion \u2013 Ma quella \u00e8 solo la punta dell\u2019iceberg. I\n fermi identificativi di ore, le multe, le denunce pretestuose, i fogli \ndi via \u2026 sono tutte pratiche che la polizia usa regolarmente per \nspaventare, per isolare, per criminalizzare chi manifesta. E che portano\n via tanto tempo e denaro. Per difenderci dalle denunce e dai fogli di \nvia degli ultimi mesi abbiamo gi\u00e0 speso 20 mila euro. Per accuse che \ncadono e fogli di via che vengono dichiarati illegittimi\u201d.\n      </p>\n      <p>\n       \u201cManifestare dissenso \u00e8 il sale della democrazia. Questo i giudici \nsembrano averlo chiaro, un po\u2019 meno il Ministero degli Interni e della \nDifesa\u201d.\n      </p>\n     </div>\n    </div>\n   </div>\n  </div>\n </div>\n <div style=\"clear: both;\">\n </div>\n</div>\n", "pdf_content": null, "pdf_links": [], "description": "Il Tar li dichiara illegittimi  \t\t\t\t\t\t\t\t\t\t\t\t\t Le motivazioni dei  giudici sottolineano \u201canomalie procedurali, che non corrisponderebbero  ad...", "author": ["maoist"], "source": "https://proletaricomunisti.blogspot.com/2024/03/pc-15-marzo-sospesi-i-fogli-di-via-per.html", "source_name": "proletari comunisti"}