<html><body>
<div class='article'>
<div class='title'><h1>pc 18 marzo - Rete studentesca per la Palestina Napoli: “Basta bugie, basta complicità tra Italia ed Israele”</h1></div>
<hr/>
<div class='metadata'>
<meta property="author" content="maoist"/>
<meta property="description" content="Condividiamo la presa di parola della Rete studentesca per la Palestina – Napoli sulla contestazione a Molinari e sulla canea mediatica che ..."/>
<meta property="published_time" content="2024-03-18T14:12:00+08:00"/>
<meta property="images" content=""/>
Author: maoist
<br>
Description: Condividiamo la presa di parola della Rete studentesca per la Palestina – Napoli sulla contestazione a Molinari e sulla canea mediatica che ...
<br>
Published Time: 2024-03-18T14:12:00+08:00
<br>
Images: 
</div>
<div class='content'>
<div class="post-body entry-content" id="post-body-4688669760058559409" itemprop="description articleBody">
 <p>
  <em>
   Condividiamo la presa di parola della
   <a href="https://www.instagram.com/reel/C4lM_iio-so/?igsh=MTRrZzZ4NDR4bmttag==">
    Rete studentesca per la Palestina – Napoli
   </a>
   sulla contestazione a Molinari e sulla canea mediatica che si è sviluppata in questi giorni.
  </em>
 </p>
 <div class="body_content__9qk6V">
  <p>
   Oggi abbiamo raccontato la nostra verità ai giornalisti e alle giornaliste che hanno voluto ascoltarci.
  </p>
  <p>
   Una verità scomoda, perché da ieri le accuse sono state tante, 
diverse, a senso unico: noi saremmo gli antidemocratici, noi saremmo i 
fascisti e gli antisemiti.
  </p>
  <p>
   Crediamo fermamente di non avere tolto a nessuno il diritto di 
parola: Maurizio Molinari è il direttore di la Repubblica, che tutti i 
giorni trova ampio spazio per omettere, tagliare e ricucire le 
informazioni e diffondere fake news sul genocidio in Palestina.
  </p>
  <p>
   L’indisposizione all’ascolto e al dialogo sono state dimostrate da 
Molinari e Lorito, rettore della Federico II, che hanno deciso di non 
presentarsi all’iniziativa, nè di mostrarsi a noi per ascoltare le 
motivazioni del nostro dissenso.
  </p>
  <p>
   Avremmo voluto sapere di più sulla mancanza di espressione, da parte 
di Maurizio Molinari rispetto alle dimissioni di Raffaele Oriani, 
giornalista de La Repubblica, che ha deciso di lasciare il giornale,
   <span>
   </span>
  </p>
  <a name="more">
  </a>
  denunciando la complicità del giornale con il genocidio in Palestina, 
non solo tramite la narrazione dichiaratamente filosionista, ma anche 
tramite accordi politici.
  <p>
  </p>
  <p>
   Il messaggio che abbiamo mandato è chiaro: vogliamo un sapere libero, fuori dalle dinamiche di propaganda sionista e bellica.
  </p>
  <p>
   Stamattina ricevere il comunicato degli studenti e delle studentesse 
di Pisa, che non più tardi di poche settimane fa hanno conosciuto la 
violenza di un reparto celere solo per essere scesə in piazza a 
protestare, ci ha fatto riflettere.
   <span>
   </span>
  </p>
  <p>
   Come mai nel nostro caso, di studenti e studentesse bloccate dalla 
Digos all’interno della propria università non è scattato il medesimo 
meccanismo di solidarietà?
  </p>
  <p>
   Quelli a cui è tolto spazio siamo noi, ricevendo al posto del dialogo
 democratico – tanto evocato dal direttore, al quale ci sarebbe da 
chiedere come mai sul suo giornale vieti sistematicamente la presa di 
parola a favore del popolo palestinese – schiaffi, calci, spintoni da 
parte della Digos, nei nostri luoghi di formazione.
  </p>
  <p>
   Noi conosciamo la verità e adesso chi ci legge la sa a sua volta.
   <br/>
   Siamo
 e saremo sempre al fianco del popolo palestinese e continueremo ad 
opporci a chiunque provi a togliere legittimità alla sua esistenza e 
resistenza.
  </p>
  <p>
   <strong>
    COMUNICATO DI SOLIDARIETÀ ALLA RETE STUDENTESCA PER LA PALESTINA – NAPOLI
   </strong>
  </p>
  <p>
   Il Centro Culturale Handala Ali, Unione Democratica Arabo 
Palestinese, Giovani Palestinesi d’Italia e Movimento Studenti 
Palestinesi esprimono la propria condivisione e solidarietà nei 
confronti della contestazione messa in atto ieri dalla Rete studentesca 
per la Palestina-Napoli da studenti, attivisti e solidali con la causa 
del popolo palestinese in occasione della conferenza “Il ruolo della 
cultura nel contesto di un Mediterraneo conteso”, organizzata 
dall’università Federico II con la partecipazione del direttore di “La 
Repubblica” Maurizio Molinari, oltre che con quella del rettore della 
stessa università, Matteo Lorito.
  </p>
  <p>
   La protesta ha avuto lo scopo di denunciare la connivenza del mondo 
della stampa e delle istituzioni accademiche italiane con i 
bombardamenti a tappeto condotti ormai da oltre più di sei mesi 
dall’esercito israeliano su Gaza: una campagna militare che, con 
trentaduemila morti, settantacinquemila feriti e i quasi due milioni di 
sfollati cacciati dalle loro case e dalla loro terra, ha assunto agli 
occhi del mondo, della Corte internazionale di giustizia dell’Aia e 
dell’ampia parte dell’opinione pubblica nello stesso Occidente il 
carattere di un genocidio – lo sterminio, con le bombe, le esecuzioni 
sommarie, per affamamento o per mancanza di cure mediche.
  </p>
  <p>
   Di questo avremmo voluto parlare e riteniamo sia necessario parlare 
in questo momento: della disumanizzazione quotidiana della popolazione 
palestinese, che consente di ignorare le violenze che essa sta subendo, 
di ridimensionarle, spingerle ‘in fondo alla pagina’, relativizzarle e 
giustificarle.
  </p>
  <p>
   Tale è infatti la narrazione che i principali organi di 
‘informazione’ in questo paese, a partire proprio da Repubblica e dalle 
altre testate “mainstream” – e in generale in Occidente – stanno 
trasmettendo, con omissioni, deformazioni e forzature sempre più 
vistose, nel disperato tentativo di occultare la portata e le 
proporzioni immani dei crimini condotti dallo Stato di Israele, di 
‘rimuovere’ la natura coloniale dell’occupazione israeliana e con questa
 i crimini passati e presenti di cui il colonialismo occidentale è 
responsabile.
  </p>
  <p>
   È la stessa narrazione a senso unico – volta a escludere le ragioni 
degli oppressi – che porta a criminalizzare la Resistenza palestinese, 
dimenticando volutamente che le stesse norme internazionali sanciscono 
il diritto di un popolo di resistere all’occupante con ogni mezzo 
necessario.
  </p>
  <p>
   A ciò si affianca la complicità che manifestano vasti settori della 
ricerca scientifica e del mondo accademico italiano, che continuano a 
stringere accordi di cooperazione con istituzioni israeliane 
direttamente coinvolte con le politiche di occupazione e sterminio – a 
partire dalla vergognosa presenza dei rettori delle università campane 
nel comitato scientifico di Med-Or, la fondazione del gruppo Leonardo, 
direttamente impegnata nel rifornimento di armi all’esercito israeliano.
  </p>
  <p>
   Teniamo a ribadire che, differentemente da quanto sostenuto da 
Molinari e rilanciato dai principali organi di stampa, da esponenti 
politici di governo e di opposizione sino allo stesso comunicato del 
presidente della Repubblica, sono stati gli stessi organizzatori 
dell’incontro a escludere in modo chiaro ogni discussione, già a partire
 dalla formula scelta insieme con l’università: quella di un dibattito 
finto, ‘blindato’, chiuso alla libera partecipazione degli studenti, con
 l’accesso alla sala presidiato sin dalla mattina da agenti di polizia 
che ancora un volta hanno cercato di allontanare con spinte e calci 
studentesse e studenti che intendevano esprimere il loro dissenso nei 
confronti dell’iniziativa.
  </p>
  <p>
   Poi, di fronte alla presenza di chi quel dissenso era deciso comunque
 ad esprimerlo, il direttore di Repubblica ha annullato l’incontro e 
scelto la via della criminalizzazione giornalistica, manifestando la 
stessa insofferenza alla critica e alla contestazione che in altre 
recenti occasioni ha portato al pestaggio di studenti e attivisti.
  </p>
  <p>
   Si è cercato di mettere in scena l’ennesimo atto di una campagna di 
normalizzazione mediatica del genocidio in corso, ciò che più preme alla
 classe dirigente di questo paese.
  </p>
  <p>
   Di fronte a tutto questo, insieme a studenti e attivisti, abbiamo 
rivendicato un’università che sia luogo di confronto reale e produzione 
di un sapere libero dalla complicità con l’occupazione sionista, con le 
politiche di guerra e di oppressione.
  </p>
  <p>
   Infine, leggendo il comunicato nel quale il capo dello Stato 
manifesta la sua solidarietà nei confronti del direttore di 
“Repubblica”, ci chiediamo dove sia la solidarietà nei confronti delle 
atroci sofferenze della popolazione palestinese; perché continui a 
ignorare le responsabilità delle istituzioni italiane, di cui è garante,
 nella mattanza in atto; come sia possibile, infine, non vedere che gli 
studenti e le studentesse che ieri hanno manifestato a Napoli sono gli 
stessi che a Pisa, Firenze, Torino hanno sfidato la repressione e la 
“intolleranza” di quelle stesse istituzioni.
  </p>
  <p>
   <a href="https://www.facebook.com/CentroCulturaleHandalaAli?__cft__[0]=AZUtxjxDfZXeByPSLXJWtDgvS19-JSqyuGx_XnFXzuxkDMLdeStHKKEtUMeDrBWxYtBoOk35-1kx27dr3opViZjGt5OlZSVlTUs99iVlwiM0j6O1MAMfO5FbTNy-QFAEMAb0mYMIygSaDvcC4ecMKGnPFo4CFTnT4ZjBoKpcJwORN2XUE4WfciahPuadBbReuhQ&amp;__tn__=-]K-R">
    Centro Culturale Handala Ali – مركز حنظله علي الثقافي
   </a>
  </p>
  <p>
   <a href="https://www.facebook.com/UDAP.Italia?__cft__[0]=AZUtxjxDfZXeByPSLXJWtDgvS19-JSqyuGx_XnFXzuxkDMLdeStHKKEtUMeDrBWxYtBoOk35-1kx27dr3opViZjGt5OlZSVlTUs99iVlwiM0j6O1MAMfO5FbTNy-QFAEMAb0mYMIygSaDvcC4ecMKGnPFo4CFTnT4ZjBoKpcJwORN2XUE4WfciahPuadBbReuhQ&amp;__tn__=-]K-R">
    Unione Democratica Arabo Palestinese – UDAP
   </a>
  </p>
  <p>
   <a href="https://www.facebook.com/giovanipalestinesi.it?__cft__[0]=AZUtxjxDfZXeByPSLXJWtDgvS19-JSqyuGx_XnFXzuxkDMLdeStHKKEtUMeDrBWxYtBoOk35-1kx27dr3opViZjGt5OlZSVlTUs99iVlwiM0j6O1MAMfO5FbTNy-QFAEMAb0mYMIygSaDvcC4ecMKGnPFo4CFTnT4ZjBoKpcJwORN2XUE4WfciahPuadBbReuhQ&amp;__tn__=-]K-R">
    Giovani Palestinesi d’Italia
   </a>
  </p>
  <p>
   <a href="https://www.facebook.com/people/Movimento-Studenti-Palestinesi-in-Italia/61550884088108/?__cft__[0]=AZUtxjxDfZXeByPSLXJWtDgvS19-JSqyuGx_XnFXzuxkDMLdeStHKKEtUMeDrBWxYtBoOk35-1kx27dr3opViZjGt5OlZSVlTUs99iVlwiM0j6O1MAMfO5FbTNy-QFAEMAb0mYMIygSaDvcC4ecMKGnPFo4CFTnT4ZjBoKpcJwORN2XUE4WfciahPuadBbReuhQ&amp;__tn__=-]K-R">
    Movimento Studenti Palestinesi in Italia
   </a>
  </p>
 </div>
 <div style="clear: both;">
 </div>
</div>

</div>


<div class='source'><p>Source: <a href="https://proletaricomunisti.blogspot.com/2024/03/pc-18-marzo-rete-studentesca-per-la.html">https://proletaricomunisti.blogspot.com/2024/03/pc-18-marzo-rete-studentesca-per-la.html</a></p></div>
</div>
</body></html>