{"published time": "2024-02-15T05-41-28-00-00", "images": ["https://tjen-folket.no/wp-content/uploads/2024/02/Bondeprotester-1160x696.png"], "content": "<div class=\"overlay-media parallax\">\n <img alt=\"\" class=\"jarallax-img\" decoding=\"async\" fetchpriority=\"high\" height=\"696\" sizes=\"(max-width: 1160px) 100vw, 1160px\" src=\"https://tjen-folket.no/wp-content/uploads/2024/02/Bondeprotester-1160x696.png\" srcset=\"https://tjen-folket.no/wp-content/uploads/2024/02/Bondeprotester-1160x696.png\" width=\"1160\"/>\n</div>\n<section class=\"entry-content\">\n <p>\n  Av en kommentator for Tjen Folket Media.\n </p>\n <hr class=\"wp-block-separator has-css-opacity\"/>\n <p>\n  <strong>\n   B\u00f8nder i flere europeiske land har g\u00e5tt ut p\u00e5 gatene i hovedstader og storbyer. B\u00f8ndene protesterer mot \u00f8kte kostnader og strenge reguleringer som truer deres livsgrunnlag.\n  </strong>\n </p>\n <p>\n  I Frankrike, Romania, Ungarn, Hellas og Italia har b\u00f8nder kj\u00f8rt med traktorer inn i storbyene og skapt blokkader. I Frankrike har demonstranter kj\u00f8rt med traktorer inn i flere byer, blant annet hovedstaden Paris, t\u00f8mt ut landbruksavfall og kum\u00f8kk foran parlamentet og r\u00e5dhuset, og blokkert storgater med halmballer. Det har i tillegg v\u00e6rt fysiske kamper mot politi, blant annet hvor franske b\u00f8nder skj\u00f8t fyrverkeri mot politiet.\n </p>\n <p>\n  Protestene i Frankrike begynte 16. januar med en demonstrasjon i byen Toulouse. B\u00f8ndene bestemte seg deretter for \u00e5 blokkere motorveien A64 den 18. januar, og bevegelsen utvidet seg derfra til de store byene.\n </p>\n <p>\n  Den 22. januar spredte protestene seg til andre land, og polske b\u00f8nder og lastebilsj\u00e5f\u00f8rer blokkerte grenseovergangene, noe som f\u00f8rte til k\u00f8dannelser. Den 23. januar ble en kvinne drept, og hennes mann og datter skadet i en trafikkollisjon ved en barrikade da en bil pl\u00f8yde inn i en barrikade laget av halmballer.\n </p>\n <p>\n  Renaud Foucart, lektor i \u00f8konomi ved Lancaster University i England, peker p\u00e5 den europeiske \u00abGreen Deal\u00bb, p\u00e5 norsk: \u00abdet gr\u00f8nne skiftet\u00bb, som en viktig kilde til spenning.\n </p>\n <p>\n  Mange av b\u00f8ndene protesterer p\u00e5 grunn av realnedgang i st\u00f8tten fra staten. Enorme kostnader har p\u00e5l\u00f8pt landbruket i hele Europa etter krisa i 2020, pris\u00f8kningene og krigen i Ukraina. Nye strengere reguleringer av spr\u00f8ytemidler og andre kjemikalier f\u00f8rer ogs\u00e5 til at b\u00f8nder tjener mindre, s\u00e6rlig i konkurransen med land som har mindre reguleringer p\u00e5 landbruket.\n </p>\n <p>\n  S\u00e6rlig franske b\u00f8nder ser ut til \u00e5 f\u00f8le seg urettferdig behandlet i forhold til andre b\u00f8nder i EU. Italienske b\u00f8nder har for eksempel ikke like mange reguleringer som franske b\u00f8nder. Slike forhold kombinert med kutt i pensjonsordningene har skapt sinne hos mange b\u00f8nder.\n </p>\n <p>\n  Foucart peker videre p\u00e5 at hvert enkelt land har sine egne bekymringer: \u00abI Tyskland var det s\u00e6rlig diesel som sto i fokus, og man begynte \u00e5 skattlegge diesel til traktorer. I Nederland var det spesifikke problemet beskatning av nitrogen, noe som p\u00e5virker den industrielle produksjonen av gris og kylling. Polen er et veldig interessant tilfelle fordi landet har g\u00e5tt i bresjen for milit\u00e6r st\u00f8tte til Ukraina, men samtidig er de polske b\u00f8ndene veldig sinte og blokkerer grensen for \u00e5 sikre at ukrainsk korn ikke kommer inn i Polen.\u00bb\n </p>\n <p>\n  Kort sagt angripes europeiske b\u00f8nder s\u00e6regent for \u00e5 \u00f8ke profitten til finanskapitalen og kutte utgiftene til de gamle statene i m\u00f8te med den allmenne krisa i imperialismen. Dette \u00f8ker ikke bare utbyttinga av massene i Europa, men ogs\u00e5 av de undertrykte nasjonene, og s\u00e6rlig fattigb\u00f8nder og mellomb\u00f8nder i disse. Angrepene m\u00f8tes med kamp og motstand fra b\u00f8ndene, som er en naturlig alliert av arbeiderklassen, med felles fiende i de borgerlige statene og monopolborgerskapet.\n </p>\n <p>\n  <strong>\n   Referanser\n  </strong>\n  :\n  <br/>\n  MSN: https://www.msn.com/en-gb/news/world/farmers-protest-why-are-french-farmers-protesting-france-paris-eu-and-europe-2024-farmers-strike-explained/ar-BB1hFQGf\n  <br/>\n  CNN:\n  <a href=\"https://edition.cnn.com/2024/02/03/europe/europe-farmers-protests-explainer-intl/index.html\">\n   https://edition.cnn.com/2024/02/03/europe/europe-farmers-protests-explainer-intl/index.html\n  </a>\n  <br/>\n  Nettavisen:\n  <a href=\"https://www.nettavisen.no/nyheter/franske-bonder-truer-med-a-beleire-paris-i-lang-tid/s/5-95-1607124\">\n   https://www.nettavisen.no/nyheter/franske-bonder-truer-med-a-beleire-paris-i-lang-tid/s/5-95-1607124\n  </a>\n </p>\n</section>\n", "source": "https://tjen-folket.no/2024/02/15/europa-bondeprotester-i-flere-land/", "type": "article", "title": "Europa: Bondeprotester i flere land", "description": "B\u00f8nder i flere europeiske land har tatt til gatene og protesterer mot \u00f8kte kostnader og reguleringer som truer deres livsgrunnlag.", "modified time": "2024-02-15T05:41:31+00:00", "author": ["Tjen Folket Media"], "categories": ["Europa"]}