<html><body>
<div class='article'>
<div class='title'><h1>Καταγγελία για την ομοφοβική επίθεση στην πλατεία Αριστοτέλους - ΚΚΕ(μ-λ)</h1></div>
<hr/>
<div class='metadata'>
<meta property='description' content='ΚΚΕ(μ-λ)'/>
<meta property='section' content=''/>
<meta property='images' content='Το ΚΚΕ(μ-λ) καταγγέλλει στον δημοκρατικό λαό της Θεσσαλονίκης την αποτρόπαια επίθεση που δέχθηκαν δύο άτομα σε ένα από τα πιο κεντρικά σημεία της πόλης, με μοναδικό αίτιο την τρανς ταυτότητά τους. Η επίθεση, που είχε χαρακτηριστικά λιντσαρίσματος και συμπεριφοράς όχλου, θα μπορούσε να είχε καταλήξει σε σοβαρές συνέπειες, αν τα θύματα δεν έβρισκαν προστασία μέσα σε μαγαζί (με καταγγελίες, μάλιστα, για εκβοφισμό σε όσους προσπάθησαν να αντιδράσουν).'/>
<meta property='outside' content='2024-03-10T99-99-99'/>
<meta property='type' content='article'/>
<meta property='modified_time' content='article'/>
<meta property='published_time' content='https://www.kkeml.gr/media/143bqzmq/thessaloniki-aristotelous.jpg'/>
Description: ΚΚΕ(μ-λ)
<br>
Section: 
<br>
Images: Το ΚΚΕ(μ-λ) καταγγέλλει στον δημοκρατικό λαό της Θεσσαλονίκης την αποτρόπαια επίθεση που δέχθηκαν δύο άτομα σε ένα από τα πιο κεντρικά σημεία της πόλης, με μοναδικό αίτιο την τρανς ταυτότητά τους. Η επίθεση, που είχε χαρακτηριστικά λιντσαρίσματος και συμπεριφοράς όχλου, θα μπορούσε να είχε καταλήξει σε σοβαρές συνέπειες, αν τα θύματα δεν έβρισκαν προστασία μέσα σε μαγαζί (με καταγγελίες, μάλιστα, για εκβοφισμό σε όσους προσπάθησαν να αντιδράσουν).
<br>
Outside: 2024-03-10T99-99-99
<br>
Type: article
<br>
Modified Time: article
<br>
Published Time: <a href="https://www.kkeml.gr/media/143bqzmq/thessaloniki-aristotelous.jpg">000000.jpg</a>
</div>
<div class='content'>
<p class="IMAGE_ARCHIVED">
 Inside
</p>
<div class="col-md-8 animate-box pt-2" data-animate-effect="fadeInLeft" id="fh5co-single-content">
 <p>
  Το ΚΚΕ(μ-λ) καταγγέλλει στον δημοκρατικό λαό της Θεσσαλονίκης την αποτρόπαια επίθεση που δέχθηκαν δύο άτομα σε ένα από τα πιο κεντρικά σημεία της πόλης, με μοναδικό αίτιο την τρανς ταυτότητά τους. Η επίθεση, που είχε χαρακτηριστικά λιντσαρίσματος και συμπεριφοράς όχλου, θα μπορούσε να είχε καταλήξει σε σοβαρές συνέπειες, αν τα θύματα δεν έβρισκαν προστασία μέσα σε μαγαζί (με καταγγελίες, μάλιστα, για εκβοφισμό σε όσους προσπάθησαν να αντιδράσουν). Η αστυνομία ήρθε κατόπιν εορτής (και σίγουρα όχι με τα αντανακλαστικά που βλέπουμε σε οποιαδήποτε μικρή ή μεγάλη λαϊκή κινητοποίηση της πόλης) και μάλιστα σε σημείο που βρίσκεται πολύ κοντά σε κεντρικό αστυνομικό τμήμα.
 </p>
 <p>
  Το αποτρόπαιο, αλλά όχι πρωτοφανές, γεγονός δεν είναι απλώς αποτέλεσμα συμπεριφοράς κάποιων νέων με λαθεμένες απόψεις και χαρακτηριστικά συμμορίας. Είναι αποτέλεσμα της «διαπαιδαγώγησης» με τις σάπιες αξίες του συστήματος της εκμετάλλευσης. Είναι αποτέλεσμα της δράσης των διάφορων φασιστοομάδων που δρουν με την ενθάρρυνση και την κάλυψη της επίσημης πολιτείας. Είναι αποτέλεσμα της πολιτικής που ασκούν όλοι αυτοί (ΝΔ-ΠΑΣΟΚ-ΣΥΡΙΖΑ) που κουνάν το δάχτυλο του δήθεν «προοδευτισμού», με τις νομοθετικές παρεμβάσεις τους, την ίδια στιγμή που διαμορφώνουν κοινωνικές συνθήκες και πρότυπα αγέλης, ρατσισμού και επιβολής στον αδύναμο και τον «διαφορετικό».
 </p>
 <p>
  Η ομοφοβία, ο ρατσισμός, η βία ενάντια στις γυναίκες και οι δολοφονίες με βάση το φύλο, η τυφλή οπαδική βία, η βία στα σχολεία μεταξύ των μαθητών και άλλες συμπεριφορές που στοιχειώνουν την πόλη μας και εμφανίζονται όλο και συχνότερα, είναι βαθιά συστημικές συμπεριφορές που έχουν τη ρίζα τους και αναπαράγουν την υποταγή στους ισχυρούς ώστε να μην σηκώσει ο λαός κεφάλι. Έχουν οξυνθεί τα τελευταία χρόνια από τις συνθήκες που ζει ο λαός και η νεολαία, και από τη σάπια κουλτούρα που προβάλλεται ως «διέξοδος». Είναι αποτελέσματα της συνολικότερης φασιστικοποίησης της δημόσιας και πολιτικής ζωής. Προωθούνται από τα κηρύγματα της ακροδεξιάς και της εκκλησίας. "Διδάσκονται" σε καθημερινή βάση από την ένταση της κρατικής βίας, αλλά και της βίας των ιμπεριαλιστών ενάντια στους λαούς. Δεν είναι ασύνδετες με τις αντικομμουνιστικές επιθέσεις που πύκνωσαν, ειδικά στην προεκλογική περίοδο με επιθέσεις σε κάθε πολιτικό υλικό που ήταν κόκκινο.
 </p>
 <p>
  Η απάντηση βρίσκεται μόνο στον αντίποδα: στη συλλογική οργάνωση, στον αγώνα για τα σημερινά μας δικαιώματα, για να μπουν οι φωνές του σκότους στο περιθώριο, και να ανοίξει ο δρόμος για μια κοινωνία χωρίς εκμετάλλευση ανθρώπου από άνθρωπο, όπου τέτοιες εμετικές συμπεριφορές θα αποβληθούν από την ίδια κοινωνία και δεν θα έχουν καμία θέση σε αυτή.
 </p>
 <p>
  κ.ο. Θεσσαλονίκης του ΚΚΕ(μ-λ)
 </p>
</div>

</div>


<div class='source'><p>Author: <a href="https://www.kkeml.gr/καταγγελία-για-την-ομοφοβική-επίθεση-στην-πλατεία-αριστοτέλους/">https://www.kkeml.gr/καταγγελία-για-την-ομοφοβική-επίθεση-στην-πλατεία-αριστοτέλους/</a></p></div>
</div>
</body></html>