<html><body>
<div class='article'>
<div class='title'><h1>Κάτω οι δολοφόνοι σιωνιστές και το βάρβαρο κράτος τους, φυλάκιο των ΗΠΑ! - ΚΚΕ(μ-λ)</h1></div>
<hr/>
<div class='metadata'>
<meta property="author" content="ΚΚΕ(μ-λ)"/>
<meta property="categories" content="Η Παλαιστίνη στα ματωμένα σχοινιά της σφαγής και του λιμού!"/>
<meta property="description" content="Έκλεισαν πέντε μήνες από την εισβολή και τους βάρβαρους βομβαρδισμούς του σιωναζιστικού κράτους του Ισραήλ στη Λωρίδα της Γάζας ενάντια στον περήφανο και αδούλωτο παλαιστινιακό λαό. Οι νεκροί έχουν ξεπεράσει πια τις 30.000 ενώ οι τραυματίες κοντεύουν τις 72.000."/>
<meta property="published_time" content="2024-03-09T99-99-98"/>
<meta property="tags" content="ps955"/>
<meta property="type" content="article"/>
<meta property="images" content="https://www.kkeml.gr/media/hgoil0sm/παλαιστινη.jpg?anchor=center&mode=crop&width=900&rnd=133543255464770000"/>
Author: ΚΚΕ(μ-λ)
<br>
Categories: Η Παλαιστίνη στα ματωμένα σχοινιά της σφαγής και του λιμού!
<br>
Description: Έκλεισαν πέντε μήνες από την εισβολή και τους βάρβαρους βομβαρδισμούς του σιωναζιστικού κράτους του Ισραήλ στη Λωρίδα της Γάζας ενάντια στον περήφανο και αδούλωτο παλαιστινιακό λαό. Οι νεκροί έχουν ξεπεράσει πια τις 30.000 ενώ οι τραυματίες κοντεύουν τις 72.000.
<br>
Published Time: 2024-03-09T99-99-98
<br>
Tags: ps955
<br>
Type: article
<br>
Images: <a href="https://www.kkeml.gr/media/hgoil0sm/παλαιστινη.jpg?anchor=center&mode=crop&width=900&rnd=133543255464770000">000000.jpg?anchor=center&mode=crop&width=900&rnd=133543255464770000</a>
</div>
<div class='content'>
<div class="mt-4">
 <div style="width:100%">
  <p class="IMAGE_ARCHIVED">
   &lt;The image of this location is in the list above, but in order to protect the site's traffic costs, it cannot be displayed here, sorry.&gt;
  </p>
 </div>
</div>
<div class="mt-5 bigger-letters">
 <p>
  Έκλεισαν πέντε μήνες από την εισβολή και τους βάρβαρους βομβαρδισμούς του σιωνιστικού κράτους του Ισραήλ στη Λωρίδα της Γάζας ενάντια στον περήφανο και αδούλωτο παλαιστινιακό λαό. Οι νεκροί έχουν ξεπεράσει πια τις 30.000 ενώ οι τραυματίες κοντεύουν τις 72.000. Γυναίκες, παιδιά, άντρες, ηλικιωμένοι βρίσκονται στο στόχαστρο της δολοφονικής μηχανής του φασιστικού κράτους του Ισραήλ. Οι δειλοί φονιάδες του κατοχικού στρατού συνεχίζουν να τα βρίσκουν σκούρα από την ένοπλη Παλαιστινιακή Αντίσταση και γι’ αυτό μαζί με την απειλή της εισβολής στη Ράφα, που έχει γίνει τόπος συγκέντρωσης εκατομμυρίων εκτοπισμένων, χρησιμοποιούν πια ως γενοκτονικό όπλο την πείνα και τις αρρώστιες. Ήδη καταγράφονται θάνατοι μωρών και μικρών παιδιών από υποσιτισμό και μεγαλώνει μέρα τη μέρα ο κίνδυνος για εκτεταμένο λιμό και γεωμετρική αύξηση θανατηφόρων ασθενειών.
 </p>
 <p>
  <strong>
   Διαπραγματεύσεις στη σκιά της φρίκης
  </strong>
 </p>
 <p>
  Η ισραηλινή πλευρά εδώ και μερικές εβδομάδες που γίνονται διαπραγματεύσεις πότε στο Κάιρο και πότε στο Παρίσι κάνει συνεχή πίσω-μπρος, προβάλλει διαρκώς και άλλες απαιτήσεις, ενώ συνεχίζει ακατάπαυστα τους βομβαρδισμούς στη Γάζα. Ενδιάμεσα, δηλώσεις όπως αυτές του Νετανιάχου πως, ακόμα και αν επιτευχθεί συμφωνία κατάπαυσης του πυρός, αμέσως μετά θα γίνει η εισβολή στη Ράφα, υπονόμευαν παραπέρα τις συνομιλίες.
 </p>
 <p>
  Ωστόσο η σιωνιστική κυβέρνηση του Ισραήλ, προσπαθώντας για μια ακόμη φορά να τινάξει στον αέρα τις συνομιλίες αλλά και να αντιδράσει στις πιέσεις που δέχεται από τα αφεντικά της, ξεπέρασε αυτή τη φορά ακόμα και τα ναζιστικά πρότυπά της. Προκάλεσε ένα λουτρό αίματος των πεινασμένων κατοίκων της Γάζας. Οι πεινασμένοι για αίμα φονιάδες του Ισραήλ σκότωσαν 112 και τραυμάτισαν πάνω από 760 αμάχους που ζητούσαν λίγο αλεύρι από τα φορτηγά που περνούσαν από τον κυκλικό κόμβο της Ναμπλούς στη Βόρεια Γάζα..
 </p>
 <p>
  Τα αποτέλεσμα της σιωνιστικής αυτής βαρβαρότητας, πέρα από τα αποκαλυπτήρια της φασιστικής φύσης του ισραηλινού καθεστώτος σε όλους τους λαούς, ήταν να μεγαλώσει η δυσαρέσκεια των Δυτικών και κυρίως των αμερικανών προστατών του, που βλέπουν το μαντρόσκυλό τους να τινάζει μία μία τις γέφυρες που προσπαθούν να οικοδομήσουν με στόχο την επανάκτηση του ελέγχου στην περιοχή της Μέσης Ανατολής.
 </p>
 <p>
  Βέβαια για τις ΗΠΑ η στρατηγική σημασία ύπαρξης αυτού του προκεχωρημένου φυλακίου τις οδήγησε για μια ακόμη φορά στο ντροπιαστικό βέτο ενάντια σε ψήφισμα καταδίκης της σφαγής και έκκλησης για κατάπαυση του πυρός, που στήριξαν όλα τα υπόλοιπα μέλη του Συμβουλίου Ασφαλείας.
 </p>
 <p>
  Ωστόσο, αυτή η συνεχής προσπάθεια της σιωνιστικής ηγεσίας του Ισραήλ και όσων πιθανά από τις ΗΠΑ την πριμοδοτούν να δυναμιτίζει τους σχεδιασμούς της διοίκησης Μπάιντεν αγγίζει τα όρια ανοχής του μεγάλου αφεντικού. Η επίσκεψη του μέλους του πολεμικού υπουργικού συμβουλίου και πολιτικού αντιπάλου του Νετανιάχου, Μπένι Γκαντζ, στην Ουάσινγκτον και η δήλωση της αντιπροέδρου των ΗΠΑ, Κάμαλα Χάρις, ότι «με δεδομένο ότι οι συνθήκες είναι απάνθρωπες στη Γάζα, χρειάζεται να κηρυχθεί άμεση κατάπαυση του πυρός», είναι χαρακτηριστικά δείγματα αυτών των ορίων που αγγίζονται από την πλευρά της ισραηλινής ηγεσίας. Επιπλέον η αμερικανική ηγεσία πιθανά να φοβάται ότι με τις πολιτικές κινήσεις όπως το σχέδιο Νετανιάχου (βλέπε παρακάτω) οι ΗΠΑ θα βρεθούν αντιμέτωπες με καταστάσεις που δεν θα μπορούν όχι να ελέγξουν αλλά ούτε να διαχειριστούν.
 </p>
 <p>
  <strong>
   Σχέδια σκλήρυνσης της κατοχής και σχεδιασμοί «τελικής λύσης»
  </strong>
 </p>
 <p>
  Το υπουργικό συμβούλιο του σιωνιστικού κράτους υπερψήφισε, όπως γράψαμε στο προηγούμενο φύλλο, τη «δηλωτική απόφαση» που κατέθεσε ο Νετανιάχου και η οποία αντιτίθεται στη μονομερή αναγνώριση παλαιστινιακού κράτους. Αυτή η δηλωτική απόφαση, όπως έγινε γνωστό τις επόμενες μέρες, ήταν ένα μόνο σημείο του σχεδίου που κατέθεσε ο Νετανιάχου και υπερψήφισαν οι υπουργοί του. Τα υπόλοιπα σημεία με το πρόσχημα της «ασφάλειας του Ισραήλ» βρίσκονται στην κατεύθυνση της κατακόρυφης σκλήρυνσης της κατοχής στη Γάζα και στη Δυτική Όχθη, με απώτερο στόχο το διώξιμο του λαού της Παλαιστίνης από τη γη του. Μερικά σημεία του σχεδίου, εκτός φυσικά από την συνεχώς επαναλαμβανόμενη «ολοκληρωτική εξάλειψη κάθε απειλής για την ασφάλεια του Ισραήλ», αξίζει να αναφερθούν ως μνημεία ναζιστικής - φασιστικής πρακτικής και αντίληψης:
 </p>
 <ul>
  <li>
   Ο στρατός κατοχής διατηρεί ελευθερία δράσης σε όλη τη Λωρίδα της Γάζας.
  </li>
  <li>
   Δημιουργία «ζώνης ασφαλείας» εντός της Λωρίδας της Γάζας για όσο χρειαστεί.
  </li>
  <li>
   Αποκλεισμός των νότιων συνόρων της Γάζας με την Αίγυπτο.
  </li>
  <li>
   Το Ισραήλ θα έχει τον έλεγχο ασφαλείας όλης της περιοχής Δυτικά της Ιορδανίας, δηλαδή όλης της Παλαιστίνης σε στεριά, αέρα και θάλασσα.
  </li>
  <li>
   Κατάργηση ακόμα και της UNRWA, της υπηρεσίας του ΟΗΕ για τους Παλαιστίνιους πρόσφυγες.
  </li>
  <li>
   Διορισμός τοπικών αξιωματούχων στις κατεχόμενες περιοχές.
  </li>
 </ul>
 <p>
  <strong>
   Η εμφάνιση της Ρωσίας και το «παρών» της Κίνας
  </strong>
 </p>
 <p>
  Μέσα σ’ αυτό το αιματηρό σκηνικό, δεν πέρασε απαρατήρητη η τέταρτη στη σειρά συνάντηση ορισμένων παλαιστινιακών οργανώσεων στη Μόσχα και τα βέλη του Λαβρόφ κατά των ΗΠΑ για την υπονόμευση των προσπαθειών του λεγόμενου «κουαρτέτου για την ειρήνη στην Παλαιστίνη» (ΗΠΑ, Ρωσία, ΕΕ, ΟΗΕ) που προ πολλού έχει καταστεί ανενεργό. Καθόλου τυχαία έχει αρχίσει να εμφανίζεται και να μεγαλώνει η αντιπαράθεση Ισραήλ- Ρωσίας, με την τελευταία να χρησιμοποιεί σκληρή γλώσσα για την πολιτική του Ισραήλ ενάντια στην Παλαιστίνη.
 </p>
 <p>
  Η Ρωσία δεν είναι μόνο ότι βρίσκει ένα όχημα παρέμβασης στις εξελίξεις στη Μέση Ανατολή, ούτε είναι μόνο η φανερή ενόχλησή της από τα συνεχιζόμενα χτυπήματα της ισραηλινής αεροπορίας στην προστατευόμενή της Συρία. Ρόλο καταλύτη έχει παίξει μάλλον η εκφρασμένη πρόθεση του Ισραήλ να στηρίξει στρατιωτικά το καθεστώς του Κιέβου. Έτσι, ο μεγαλύτερος, μετά τον Β΄ΠΠ, πόλεμος στην Ευρώπη, με τα παγκόσμια διακυβεύματά του, δημιουργεί κι άλλες επιπλοκές στο ματωμένο κουβάρι της Μέσης Ανατολής.
 </p>
 <p>
  Αλλά και η Κίνα βρίσκει μάλλον την ευκαιρία, με αφορμή τις ακροάσεις στο Διεθνές Δικαστήριο της Χάγης όσον αφορά τη γενοκτονική πολιτική του Ισραήλ, να δηλώσει πως «η ένοπλη αντίσταση είναι δικαίωμα όλων των λαών που βρίσκονται υπό κατοχή». Μία δήλωση σαφούς διαφοροποίησης από το κλίμα «αντι-Χαμάς» που προσπαθούν να επιβάλουν οι Δυτικοί με πρώτες τις ΗΠΑ. Μία δήλωση που προσπαθεί να εγγράψει υποθήκες στη σχέση του Πεκίνου με οργανώσεις της Παλαιστίνης και κυρίως με μια σειρά αραβικά καθεστώτα.
 </p>
 <p>
  <strong>
   Αντί επιλόγου
  </strong>
 </p>
 <p>
  Η Παλαιστίνη βρίσκεται μπλεγμένη στα ματωμένα σχοινιά της σφαγής και του λιμού. Όπως δείχνουν τα μέχρι τώρα δεδομένα, το επόμενο διάστημα θα εξελίσσεται μια διελκυστίνδα ανάμεσα στην – καθόλου εύκολη - προοπτική μιας εισβολής στη Ράφα που θα προκαλέσει αδιανόητες εκατόμβες νεκρών αλλά και μεγάλα κύματα αποσταθεροποίησης στην περιοχή και στην πιθανότητα επιβολής μια μεγαλύτερης ή μικρότερης διάρκειας κατάπαυσης του πυρός.
 </p>
 <p>
  Ευτυχώς, μέσα στα τραγικά γεγονότα και την ανείπωτη φρίκη που προκαλούν οι σιωνιστές με τη στήριξη των αφεντικών τους στην Ουάσιγκτον, ο ανυπότακτος λαός της Παλαιστίνης με τους ηρωικούς μαχητές του στην πρώτη γραμμή συνεχίζει να μας τροφοδοτεί με ελπίδα και αισιοδοξία!
 </p>
</div>

</div>


<div class='source'><p>Source: <a href="https://www.kkeml.gr/ps958/katw-oi-dolofonoi-siwnazoi-kai-to-varvaro-kratos-tous-fulakio-twn-hpa/">https://www.kkeml.gr/ps958/katw-oi-dolofonoi-siwnazoi-kai-to-varvaro-kratos-tous-fulakio-twn-hpa/</a></p></div>
</div>
</body></html>