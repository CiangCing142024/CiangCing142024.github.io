{"published time": "2024-03-08T17-55-99", "images": ["https://punalippu.noblogs.org/files/2024/02/ee9407eaf68cee18bd141cc28c832e41.jpg"], "content": "<div class=\"entry-content\">\n <div class=\"wp-caption alignnone\" id=\"attachment_4864\" style=\"width: 810px\">\n  <p class=\"IMAGE_ARCHIVED\">\n   &lt;The image of this location is in the list above, but in order to protect the site's traffic costs, it cannot be displayed here, sorry.&gt;\n  </p>\n  <p class=\"wp-caption-text\" id=\"caption-attachment-4864\">\n   \u201cSTOP nyt\u201d -mielenosoitus Senaatintorilla torstaina 1.2. Kuva: Ivan Bessedin / IS\n  </p>\n </div>\n <p>\n  Keskiviikkona 6.3. joukko SAK:laisia liittoja ilmoitti mittavista toimista, jotka lehdist\u00f6 on nimennyt \u201clakkopommiksi\u201d tai \u201clakkomoukariksi\u201d tai muulla yht\u00e4 vinhalla nimell\u00e4. Toisin kuin aiemmat lakkotoimet, ilmoitetut toimet kest\u00e4v\u00e4t per\u00e4ti kaksi viikkoa (11.3.\u201324.3.) kohdistuvat hyvin keskitetysti Suomen vientiteollisuuteen. Samaan aikaan SAK tarjoaa entist\u00e4 avoimemmin kompromissia.\n  <span id=\"more-4966\">\n  </span>\n </p>\n <p>\n  <b>\n   Lakkotaktiikka\n  </b>\n </p>\n <p>\n  Lakkoja ovat ilmoittaneet SAK:laiset Auto- ja kuljetusalan ty\u00f6ntekij\u00e4liitto AKT, Julkisten ja hyvinvointialojen liitto JHL, Teollisuusliitto, S\u00e4hk\u00f6liitto, Rakennusliitto ja Palvelualojen ammattiliitto PAM sek\u00e4 STTK:lainen Ammattiliitto Pro. SAK kertoo\n  <a href=\"https://www.sak.fi/ajankohtaista/uutiset/saklaiset-liitot-aloittavat-poliittiset-lakot-maanantaina\">\n   tiedotteessaan\n  </a>\n  : \u201cToimet kohdistuvat vientiin ja tuontiin satamissa ja raiteilla. Mukana on my\u00f6s suuria teollisuuslaitoksia sek\u00e4 jakeluterminaaleja. Avainalojen lakkojen piiriss\u00e4 on noin 7 000 ty\u00f6ntekij\u00e4\u00e4.\u201d N\u00e4ist\u00e4 7\u00a0000 ty\u00f6ntekij\u00e4st\u00e4 4\u00a0000 on Teollisuusliiton piiriss\u00e4.\n </p>\n <p>\n  T\u00e4m\u00e4 on suuressa kontrastissa aiempiin. Teollisuusliitolla on esimerkiksi vain 11 lakkokohdetta. Vertailun vuoksi helmikuun puoliv\u00e4liss\u00e4 lakonalaisia toimipaikkoja oli 753 kappaletta, ja lakko kosketti Teollisuusliiton mukaan noin 60\u00a0000 teollisuuden ty\u00f6ntekij\u00e4\u00e4.\n </p>\n <p>\n  Lakon ytimess\u00e4 on kolme liittoa: Teollisuusliitto, jonka tontille kuuluvat 11 tuotantolaitosta (nelj\u00e4n yrityksen: Nesteen, Okmeticin, Outokummun ja SSAB:n tehtaat), sek\u00e4 AKT, joka sulkee kauppasatamat, ja JHL, jonka lakko koskee tavaroiden kulkua raiteilla. Muut liitot n\u00e4yttelev\u00e4t hyvin avustavaa ja toissijaista roolia. Esimerkiksi PAM on\n  <a href=\"https://www.pam.fi/artikkelit/pam-tukee-maaliskuun-poliittisia-lakkoja-ovat-lakossa-koko-suomalaisen-tyoelaman-tulevaisuuden-puolesta/\">\n   ilmoittanut\n  </a>\n  , ett\u00e4 se \u201ctukee lakkoja ja on p\u00e4\u00e4tt\u00e4nyt, ett\u00e4 my\u00f6s palvelualojen ty\u00f6ntekij\u00e4t ovat lakossa n\u00e4iden liittojen lakkokohteissa\u201d. Pienemm\u00e4n lakkotaakan kantavat liitot avustavat suuremman taakan kantavia liittoja my\u00f6s rahallisesti.\n </p>\n <p>\n  Kahden viikon lakko kuulostaa v\u00e4kev\u00e4lt\u00e4 ponnistukselta, mit\u00e4 mielikuvaa tukee siit\u00e4 k\u00e4ytetty vauhkoontunut retoriikka osassa porvarillista lehdist\u00f6\u00e4 sek\u00e4 hallituksen ja porvariliittojen suusta. Mutta itse asiassa se ei ole niin dramaattista.\n </p>\n <p>\n  Elinkeinoel\u00e4m\u00e4n keskusliitto EK\n  <a href=\"https://ek.fi/ajankohtaista/tiedotteet/sakn-liittojen-lakot-synkistavat-taloustilannetta-entisestaan/\">\n   kertoo\n  </a>\n  , ett\u00e4 ilmoitettujen lakkojen hintalappu tulee sen arvion mukaan olemaan 320 miljoonaa euroa. Helmikuussa j\u00e4rjestetyn edellisen lakkokierroksen hintalapuksi se oli\n  <a href=\"https://ek.fi/ajankohtaista/uutiset/poliittisten-lakkojen-menetykset-nousevat-lahes-miljardiin-euroon/\">\n   arvioinut\n  </a>\n  380 miljoonaa, summaten samalla, ett\u00e4 siihen asti ilmoitettujen lakkojen yhteissumma nousee l\u00e4hes miljardiin. Toisin sanoen hintalapun osalta uusin lakkokierros on EK:n arvioiden mukaan yrityksille kevyempi.\n </p>\n <p>\n  My\u00f6s ty\u00f6ntekij\u00e4puolella laskettuna isku on maltillisempi. Kaikkien alojen osalta laskettuna luvut menev\u00e4t ep\u00e4tarkemmiksi ja laskut monimutkaisemmiksi, joten pelkist\u00e4mme Teollisuusliittoon, joka on ollut t\u00e4rkeimpi\u00e4 liittoja kaikissa vaiheissa. Jos 4\u00a0000 ihmist\u00e4 on lakossa 10 p\u00e4iv\u00e4\u00e4 (sill\u00e4 ty\u00f6viikon pituus on 5, ei 7 p\u00e4iv\u00e4\u00e4), lakon vuoksi menetet\u00e4\u00e4n yhteens\u00e4 40\u00a0000 ty\u00f6p\u00e4iv\u00e4\u00e4. Viime kierroksella teollisuudessa oli 3-p\u00e4iv\u00e4inen lakko, jonka piiriss\u00e4 oli 60\u00a0000 ty\u00f6ntekij\u00e4\u00e4 \u2013 ty\u00f6p\u00e4ivin\u00e4 puhuttiin siis 180\u00a0000 ty\u00f6p\u00e4iv\u00e4st\u00e4 (joskaan lakot eiv\u00e4t tietenk\u00e4\u00e4n ole toutuneet tai tule toteututumaan tuossa laajuudessa). T\u00e4llaisella matematiikalla viime lakkokierroksen Teollisuusliiton lakot olivat 4,5 kertaa isompia kuin tulevan kierroksen.\n </p>\n <p>\n  Hyvin paljon puhuvaa on, ett\u00e4 SAK:n ja STTK:n torstaina 1.2. j\u00e4rjest\u00e4m\u00e4\u00e4n \u201cSTOP nyt\u201d -mielenosoitukseen osallistui 13\u00a0000 henke\u00e4, kun nyt lakko (tai ainakin sen \u201cavainalat\u201d) k\u00e4sitt\u00e4\u00e4 vain 7\u00a0000 henke\u00e4.\n </p>\n <p>\n  Ep\u00e4ilem\u00e4tt\u00e4 er\u00e4s motiivi voi olla raha. Viime kierroksella Teollisuusliitto maksoi j\u00e4senilleen 100 euron suuruista lakkoavustusta. 180\u00a0000 ty\u00f6p\u00e4iv\u00e4\u00e4 tekisi siis 18 miljoonaa euroa. Nyt Teollisuusliitto on\n  <a href=\"https://www.hs.fi/politiikka/art-2000010277829.html\">\n   ilmoittanut\n  </a>\n  , ett\u00e4 se maksaa 166 euroa jokaiselta 14 p\u00e4iv\u00e4lt\u00e4, joten 4\u00a0000 hengelle se tekisi reilu 9 miljoonaa. Toisin sanoen Teollisuusliiton maksamat lakkoavustukset tippuvat puoleen viime kierrokselta. T\u00e4ss\u00e4kin mieless\u00e4 liittojen toimet ovat siis maltillisempia.\n </p>\n <p>\n  Siten tuoreimmissa lakoissa n\u00e4hd\u00e4\u00e4n liittojen osalta per\u00e4\u00e4ntymisliikett\u00e4 samalla, kun lakot keskitet\u00e4\u00e4n vientiteollisuuteen, jota porvarilliset taloustieteilij\u00e4t pit\u00e4v\u00e4t Suomen talouden veturina (marxilaisuuden mukaan t\u00e4m\u00e4 on enint\u00e4\u00e4n osatotuus, sill\u00e4 imperialismissa finanssip\u00e4\u00e4omalla on hallitseva asema muihin p\u00e4\u00e4oman muotoihin verrattuna).\n </p>\n <p>\n  Mutta on kaukana marxilaisuudesta, jos tuijotetaan sit\u00e4 seikkaa, ett\u00e4 lakot n\u00e4ytt\u00e4v\u00e4t kohdistetun vallan nerokkaan taktisesti sinne, miss\u00e4 ne oletetusti tuntuisivat eniten. Marxilainen taktiikka ei perustu siihen, ett\u00e4 pieni m\u00e4\u00e4r\u00e4 ihmisi\u00e4 tekee jonkun ovelan liikkeen, vaan se perustuu joukkojen mobilisoimiseen. Ja nimenomaan joukot, syvimm\u00e4t ja laajimmat joukot, on t\u00e4ss\u00e4 vaiheessa\n  <i>\n   <b>\n    t\u00e4ysin\n   </b>\n  </i>\n  rajattu lakkojen ulkopuolelle. Lakkokohteet ovat sellaisia, joissa ty\u00f6l\u00e4isaristokratian osuus on kaikkein suurin. Onko t\u00e4m\u00e4 vahvuuden vai heikkouden merkki?\n </p>\n <p>\n  Muistakaamme, miten Lenin siteeraa Engelsi\u00e4 ja asettaa vastakkain heikon, laskevan ty\u00f6l\u00e4isaristokratian ja vahvan, nousevan pohjakerroksen: \u201cVuoden 1890 huhtikuun 19 plle p\u00e4iv\u00e4tyss\u00e4 kirjeess\u00e4: \u201cliike (ty\u00f6v\u00e4enluokan liike Englannissa) edistyy pintakerrosta\n  <i>\n   alempana\n  </i>\n  ja tempaa mukaan yh\u00e4 laajempia kerroksia ja sit\u00e4 paitsi enimm\u00e4kseen\n  <i>\n   alimpien\n  </i>\n  (kursivointi Engelsin) joukkojen keskuudesta, jotka t\u00e4h\u00e4n asti ovat olleet paikallaan, eik\u00e4 ole en\u00e4\u00e4 kaukana se p\u00e4iv\u00e4, jolloin nuo joukot\n  <i>\n   l\u00f6yt\u00e4v\u00e4t itsens\u00e4\n  </i>\n  , jolloin niille selvi\u00e4\u00e4, ett\u00e4 nimenomaan ne itse ovat tuo j\u00e4ttil\u00e4ism\u00e4inen liikkeellepaneva joukkot.\u201d Vuoden 1891 maaliskuun 4 pn\u00e4: \u201csatamaty\u00f6l\u00e4isten hajonneen liiton ep\u00e4onnistuminen, \u201cvanhat\u201d, konservatiiviset trade unionit, jotka ovat\n  <i>\n   rikkaita\n  </i>\n  ja juuri sen vuoksi arkoja, j\u00e4\u00e4v\u00e4t yksin taistelukent\u00e4lle\u201d\u2026 Syyskuun 14 pn\u00e4 1891: trade unionien Newcastlen kongressissa voitettiin vanhat unionistit, 8-tuntisen ty\u00f6p\u00e4iv\u00e4n vastustajat, \u201cporvarillisetkin lehdet tunnustavat\n  <i>\n   porvarillisen ty\u00f6v\u00e4enpuolueen\n  </i>\n  tappion\u201d (kursivointi kaikkialla Engelsin)\u2026\u201d (Imperialismi ja sosialistisen liikkeen hajaannus). Ja niin edelleen, ja niin edelleen.\n </p>\n <p>\n  T\u00e4ss\u00e4 yhteydess\u00e4 haluamme muistuttaa Punalipun helmikuisesta\n  <a href=\"https://punalippu.noblogs.org/post/2024/02/09/lakkoliikkeen-kehityksesta/\">\n   johtop\u00e4\u00e4t\u00f6ksest\u00e4\n  </a>\n  : \u201cKun Orpon hallitus ja ammattiliitot menev\u00e4t neuvottelup\u00f6yt\u00e4\u00e4n ja saavuttavat kompromissiin, kyse on samanlaisesta kompromissista kuin Sipil\u00e4n kiky-sopimus \u2013 toisin sanoen sopimus ty\u00f6v\u00e4enluokkaa vastaan, joka liittojen t\u00e4ytyy esitt\u00e4\u00e4 valheellisena \u201ctorjuntavoittona\u201d. T\u00e4t\u00e4 varten ja osana yleisemp\u00e4\u00e4 funktiotaan keltaisten ammattiliittojen t\u00e4ytyy murentaa joukkojen optimismi, voitonusko ja luottamus omiin voimiin. T\u00e4m\u00e4 psykologinen operaatio on jo k\u00e4ynniss\u00e4 t\u00e4ydell\u00e4 vauhdilla, kun yleislakkoa tai yleens\u00e4 vain kovempaa linjaa vaativille ty\u00f6l\u00e4isille uskotellaan liittopomojen toimesta, ett\u00e4 kovemmat otteet heikent\u00e4v\u00e4t asemaa.\u201d\n </p>\n <p>\n  Juuri t\u00e4m\u00e4 joukkojen pasifisoiminen n\u00e4ytt\u00e4ytyy SAK:n lakkotaktiikassa entist\u00e4 selvemmin.\n </p>\n <p>\n  <b>\n   SAK:n kompromissiesitys\n  </b>\n </p>\n <p>\n  Tiistaina julkaisemassaan\n  <a href=\"https://www.sak.fi/ajankohtaista/uutiset/sakn-merkittava-vastaantulo-ei-ole-kelvannut-hallitukselle\">\n   tiedotteessa\n  </a>\n  SAK luettelee 5 esimerkki\u00e4 asioista, joista se on ollut valmis neuvottelemaan hallituksen kanssa. Julkistamisen yhteydess\u00e4 SAK:n puheenjohtaja Jarkko Eloranta\n  <a href=\"https://www.hs.fi/politiikka/art-2000010270290.html\">\n   kertoo\n  </a>\n  SAK:n k\u00e4yneen kulissien takana keskusteluita hallituksen kanssa, ja ett\u00e4 n\u00e4iss\u00e4 keskusteluissa \u201colemme tulleet reilusti yli Pitk\u00e4nsillan vastaan hallituksen tavoitteita, mutta siell\u00e4 ei ole ollut halua jatkaa keskusteluja eik\u00e4 my\u00f6sk\u00e4\u00e4n kompromissiajatuksissa menn\u00e4 sen pidemm\u00e4lle\u201d.\n </p>\n <p>\n  Tietenk\u00e4\u00e4n emme voi tiet\u00e4\u00e4, mit\u00e4 SAK ja hallitus ovat keskustelleet kulissien takana, kunnes joskus, kenties vuosien p\u00e4\u00e4st\u00e4, joku keskusteluissa l\u00e4sn\u00e4 ollut muistelee asioita julkisuuteen. Mutta tied\u00e4mme mitk\u00e4 viisi asiaa SAK itse haluaa kertoa: 1. ansiosidonnaisen leikkausten lievennys tietyille ryhmille; 2. sen toteaminen, ett\u00e4 paikallisen sopimisen voi tehd\u00e4 ensisijassa luottamusmies ja toissijassa luottamusvaltuutettu tai koko henkil\u00f6st\u00f6, mutta ei \u201cmuu\u201d; 3. paikallisen sopimisen s\u00e4\u00e4ntely\u00e4 varsinkin niiss\u00e4 yrityksiss\u00e4, joissa ei ole ammattiliiton edustajaa; 4. ei aikuiskoulutustuen lakkauttamista; 5. poliittisten lakkojen vieminen ty\u00f6tuomioistuimen suhteellisuusarvioinnin piiriin.\n </p>\n <p>\n  Millaisesta kompromissista n\u00e4m\u00e4 kertovat? Aloitetaan helpoimmasta eli toisesta esimerkist\u00e4 \u2013 ty\u00f6ministeri Arto Satonen (kok) kertoi samana iltana A-Studiossa, ett\u00e4 \u201cmuu\u201d on poistettu paikallisesta sopimisesta (onko v\u00e4ite totta, n\u00e4hd\u00e4\u00e4n, kun esitysluonnos annetaan eduskunnalle ja sit\u00e4 kautta julkisuuteen; t\u00e4ll\u00e4 hetkell\u00e4 se on lausuntokierroksella). Kolmannessa esimerkiss\u00e4 on puolestaan kysymys ennen kaikkea keltaisten liittokeskusten intressien turvaamisesta joukkojen kahlitsemiseksi. Nelj\u00e4s esimerkki liittyy niin ik\u00e4\u00e4n liittojen erikoisintresseihin, sill\u00e4 aikuiskoulutustuesta huolehtii ammattiliittojen ja porvariliittojen yhteinen Ty\u00f6llisyysrahasto; t\u00e4m\u00e4 on er\u00e4s suomalaiseen ammatilliseen korporativismiin liittyv\u00e4 yksityiskohta. Viidenness\u00e4 esimerkiss\u00e4 on my\u00f6s kyse samasta, sill\u00e4 itse asiaa \u2013 poliittisten lakkojen rajoittamista \u2013 se ei muuta, vaan ainoastaan instanssia, joka t\u00e4st\u00e4 p\u00e4\u00e4tt\u00e4\u00e4; Ty\u00f6tuomioistuin on SAK:lle mieleen, sill\u00e4 sen 16 j\u00e4senest\u00e4 4 on porvariliittojen ja 4 ammattiliittojen nimitt\u00e4mi\u00e4, kun taas hallitus haluaa, ett\u00e4 lakkoja rajoitetaan lailla eik\u00e4 korporatiivisella tuomioistuimella.\n </p>\n <p>\n  Siten viidest\u00e4 esimerkist\u00e4 yksi voitaneen kuitata pois asiana, jossa hallitus on suostunut kompromissiin, ja kolme ovat sellaisia, joissa SAK puolustaa omia korporatiivisia intressej\u00e4\u00e4n, yritt\u00e4en kuitenkin naamioida t\u00e4m\u00e4n joksikin \u201cyleiseksi eduksi\u201d. Esimerkiksi aikuiskoulutustuki on osa laajempaa koulutuspoliittista kysymyst\u00e4, jonka Punalippu on\n  <a href=\"https://punalippu.noblogs.org/post/2023/06/18/vallankumoukselliseen-taisteluun-orpon-hallitusta-vastaan/\">\n   asettanut\n  </a>\n  kontekstiinsa esitt\u00e4en seuraavan kiteytyksen: \u201cSuomalainen imperialismi pyrkii suurten kaupunkien johdolla uuden teknologian eturintamaan yhteydess\u00e4 riiston kasvuun joukkojen elintason heiketess\u00e4 kaikkialla.\u201d T\u00e4m\u00e4 \u2013 mutta SAK:lle t\u00e4rkeint\u00e4 on sen yhdess\u00e4 porvariliittojen kanssa hoitama aikuiskoulutustuki.\n </p>\n <p>\n  Nopealla vilkaisulla n\u00e4ytt\u00e4isi, ett\u00e4 ensimm\u00e4isess\u00e4 esimerkiss\u00e4 SAK kuitenkin todellakin asettuisi syvimpien ja laajimpien joukkojen puolelle, sill\u00e4 se selitt\u00e4\u00e4: \u201cAnsiosidonnaisen ty\u00f6tt\u00f6myysturvan leikkauksia on lievennett\u00e4v\u00e4 pienipalkkaisille, lapsiperheille ja ik\u00e4\u00e4ntyneille ty\u00f6tt\u00f6mille.\u201d Ensinn\u00e4kin t\u00e4m\u00e4kin hieno kompromissi sallii hallituksen iske\u00e4 lueteltuihin ryhmiin, sill\u00e4 \u201ct\u00e4m\u00e4 voidaan toteuttaa esimerkiksi siirt\u00e4m\u00e4ll\u00e4 p\u00e4iv\u00e4rahan porrastusta my\u00f6hemm\u00e4ksi, palauttamalla lapsikorotukset osittain ja helpottamalla ik\u00e4\u00e4ntyneiden mahdollisuuksia uusia ansiop\u00e4iv\u00e4rahaoikeutensa\u201d. Toistakaamme: \u201csiirt\u00e4m\u00e4ll\u00e4 my\u00f6hemm\u00e4ksi\u201d, \u201cpalauttamalla osittain\u201d, \u201chelpottamalla mahdollisuuksia\u201d. T\u00e4m\u00e4 tarkoittaa, ett\u00e4 SAK hyv\u00e4ksyy n\u00e4ihin kohdistuvat leikkaukset, mutta toivoo, ett\u00e4 ne kohdistuisivat edes hieman lievemmin noihin ryhmiin.\n </p>\n <p>\n  Mutta viel\u00e4 kiinnostavampaa on, ett\u00e4 SAK tarttuu tuohon, hiukan ehk\u00e4 populistisestikin valittuun asiaan, kun hallitus itse on hallitusohjelmassaan lausunut oman l\u00e4pitaantumuksellisen ty\u00f6markkinapoliittisen johtoajatuksensa n\u00e4in kirkkaasti: \u201cTy\u00f6kykyisen ja ty\u00f6ik\u00e4isen velvollisuus on osallistua ty\u00f6markkinoille ja tehd\u00e4 voitavansa ty\u00f6kykyns\u00e4 ja ty\u00f6markkina-asemansa parantamiseksi.\u201d Ja SAK tarttuu yhteen lillukanvarteen tai oikeammin pieneen yksityiskohtaan lillukanvarresta!\n </p>\n <p>\n  Lenin on opettanut tekem\u00e4\u00e4n eron kompromissien ja kompromissien v\u00e4lill\u00e4: \u201cJokaisella proletaarilla on kokemusta lakoista, kokemusta vihattujen sortajien ja riist\u00e4jien kanssa tehdyist\u00e4 \u201ckompromisseista\u201d, jolloin ty\u00f6l\u00e4isten on pit\u00e4nyt ryhty\u00e4 ty\u00f6h\u00f6n joko saamatta aikaan mit\u00e4\u00e4n parannuksia tai my\u00f6ntyen vaatimustensa osittaiseen tyydytt\u00e4miseen. Joukkotaistelu ja luokkavastakohtien jyrkk\u00e4 k\u00e4rjistyminen nykyaikana auttaa jokaista proletaaria huomaamaan, miss\u00e4 suhteessa kompromissi, johon objektiiviset olosuhteet pakottavat (kun lakkolaisten kassa on k\u00f6yh\u00e4, kun ei saada apua muualta, kun lakkolaiset ovat perin n\u00e4lkiintyneit\u00e4 ja n\u00e4\u00e4ntyneit\u00e4) ja joka ei v\u00e4henn\u00e4 hitustakaan tuollaisen kompromissin tehneiden ty\u00f6l\u00e4isten uskollisuutta vallankumoukselle ja heid\u00e4n valmeuttaan jatkaa taistelua, miss\u00e4 suhteessa sellainen kompromissi eroaa petturien tekem\u00e4st\u00e4 kompromissista, petturien, jotka puolustelevat objektiivisilla syill\u00e4 itsek\u00e4st\u00e4 omanedun tavoitteluaan (my\u00f6s lakonrikkurit tekev\u00e4t \u201ckompromissin\u201d!), pelkuruuttaan, n\u00f6yr\u00e4\u00e4 haluaan palvella kapitalisteja ja sit\u00e4, ett\u00e4 he ovat helposti kapitalistien peloteltavissa, suostuteltavissa, lahjottavissa ja imarreltavissa\u2026\u201d (\u201cVasemmistolaisuus\u201d lastentautina kommunismissa). Lienee selv\u00e4\u00e4, kummanlaatuisena kompromissina me pid\u00e4mme SAK:n ajamaa kompromissia.\n </p>\n <p>\n  <b>\n   Kohti kompromissia?\n  </b>\n </p>\n <p>\n  Kaikkiin SAK:n kompromissiesityksiin hallitus ei tule suostumaan, ja kielt\u00e4m\u00e4tt\u00e4 se olisikin outo kompromissi, jos SAK saisi oman kompromissiesityksens\u00e4 sellaisenaan l\u00e4pi.\n </p>\n <p>\n  Huomattavaa on kuitenkin, ett\u00e4 Satonen j\u00e4tt\u00e4\u00e4 oven auki kompromisseille. Tiistaina 5.3. A-Studion toimittaja kysyi h\u00e4nelt\u00e4: \u201cEloranta haluaisi sinne [perjantain kolmikantakeskusteluun] muitakin asioita [kuin palkkamallin]. Onko t\u00e4m\u00e4 nyt sitten vain teatteria? Onko teill\u00e4 jonkinlaisia my\u00f6nnytyksi\u00e4 tai vastaantuloa?\u201d\n </p>\n <p>\n  T\u00e4h\u00e4n ty\u00f6ministeri vastasi: \u201cNo niin kuin sanoin, niin kyll\u00e4h\u00e4n t\u00e4ss\u00e4 yksityiskohtia tietysti my\u00f6s paikallisen sopimisen osalta. Niin lopullinen hallituksen esitys on viel\u00e4 tekem\u00e4tt\u00e4. Ett\u00e4 siin\u00e4 on tietysti joitain yksityiskohtia varmasti, mit\u00e4 voidaan katsoa. N\u00e4m\u00e4 tietysti \u2013 ty\u00f6rauha, ty\u00f6tt\u00f6myysturva \u2013, kun ne on jo eduskunnan k\u00e4sittelyss\u00e4, niin silloin ollaan jo aika pitk\u00e4ll\u00e4 ja silloin eduskunta on se, joka sanoo sen viimeisen sanan.\u201d\n </p>\n <p>\n  Noilla sanoilla tiukkaa ja periksiantamatonta linjaa t\u00e4h\u00e4n asti t\u00e4ysin horjumatta esitt\u00e4nyt Satonen sanoo, ett\u00e4 paikallisesta sopimisesta voidaan katsoa joitain yksityiskohtia eli \u2013 suomeksi \u2013 tehd\u00e4 kompromissi.\n </p>\n <p>\n  Torstaina 7.3., Satonen v\u00e4l\u00e4ytti eduskunnan kyselytunnilla useaan otteeseen, ett\u00e4 jos vientivetoisesta palkkamallista p\u00e4\u00e4st\u00e4isiin sopuun, paikallisen sopimisen ty\u00f6ntekij\u00e4edustavuutta voitaisiin avata. T\u00e4m\u00e4 on peilikuva SAK:n vaatimuksesta, ett\u00e4 hallituksen on tultava vastaan paikallisesta sopimisesta, jotta se suostuu neuvottelemaan palkkamallista. Siten julkisessa keskustelussa hahmottuu jo, ett\u00e4 osapuolet ovat valmiita keskustelemaan\n  <i>\n   samoista\n  </i>\n  asioista vastavuoroisia kompromisseja tehden.\n </p>\n <p>\n  Samassa yhteydess\u00e4 ty\u00f6ministeri on my\u00f6s v\u00e4l\u00e4ytt\u00e4nyt, ett\u00e4 ty\u00f6el\u00e4m\u00e4- ja tasa-arvovaliokunnassa voitaisiin tehd\u00e4 hienos\u00e4\u00e4t\u00f6\u00e4 esimerkiksi paikalliseen sopimiseen. On tyypillist\u00e4, ett\u00e4 valiokunnissa tehd\u00e4\u00e4n muutoksia hallituksen lakiesityksiin. K\u00e4tkem\u00e4ll\u00e4 vastaantulonsa valiokuntak\u00e4sittelyyn hallitus voisi tehd\u00e4 my\u00f6nnytyksi\u00e4 ammattiliitoille ilman, ett\u00e4 se menett\u00e4\u00e4 kasvojaan tai tunnustaa per\u00e4\u00e4ntymist\u00e4\u00e4n. Jos joku tuosta rohkenisi arvostellen huomauttaa, hallitus voisi j\u00e4lleen piilotella \u201cparlamentaristisuutensa\u201d takana, johon se on niin rakastanut vedota vastustaessaan ammattiliittojen \u201culkoparlamentaarista vaikuttamista\u201d. Kun my\u00f6nnytys muodollisesti tapahtuu valiokunnassa, hallituksen ei tarvitse esitt\u00e4\u00e4 taipuneensa SAK:lle. Siten t\u00e4m\u00e4 olisi sopiva muoto asian hoitamiseksi.\n </p>\n <p>\n  Valiokunnassa teht\u00e4v\u00e4n kompromissin mahdollisuutta omalta osaltaan lis\u00e4\u00e4 sekin, ett\u00e4 ty\u00f6el\u00e4m\u00e4- ja tasa-arvovaliokunnan varapuheenjohtaja on SAK:n entinen puheenjohtaja Lauri Lyly (sd), joka on paitsi hyvin kokenut neuvottelija liittotaustansa vuoksi, my\u00f6s se nimenomainen ay-liikkeen veteraanijohtaja, joka luotsasi SAK:n allekirjoittamaan kiky-sopimuksen.\n </p>\n <p>\n  Edelleen, Teollisuusliiton varapuheenjohtaja Turja Lehtonen on puolestaan sanonut keskiviikon 6.3. A-Studiossa, ett\u00e4 jos aito neuvotteluprosessi l\u00e4htee k\u00e4yntiin, lakkoja voidaan lyk\u00e4t\u00e4.\n </p>\n <p>\n  Eri suunnilla esitet\u00e4\u00e4n hyvin kompromissihaluista. Hallituksen puolella er\u00e4s kysymys voi olla nimenomaan tarve saada kaksikantainen (ammattiliittojen ja porvariliittojen v\u00e4linen) ratkaisu palkkamalliin, sill\u00e4 t\u00e4m\u00e4n vieminen lains\u00e4\u00e4d\u00e4nt\u00f6\u00f6n on tiett\u00e4v\u00e4sti k\u00e4ynyt hiukan haastavaksi, ja Satonen on toistuvasti painottanut, ett\u00e4 h\u00e4n pit\u00e4\u00e4 palkkamalliin parhaana ratkaisuna kaksikantaista ratkaisua.\n </p>\n <p>\n  Samoin liittojen puolelta on paljon toiveita neuvotteluihin tuosta asiasta. P\u00e4\u00e4ministeri Petteri Orpo kutsui kolmikantakeskustelun koolle perjantaiksi sen j\u00e4lkeen, kun keskustelut asiasta olivat jo kariutuneet. Palaaminen keskustelup\u00f6yt\u00e4\u00e4n tapahtuu Opettajien ammattij\u00e4rjest\u00f6 OAJ:n pyynn\u00f6st\u00e4. OAJ ei kannata hallituksen ajamaa vientivetoista palkkamallia. Se haluaa keskustella, jotta l\u00f6ytyisi sille edullisempi ratkaisu.\n </p>\n <p>\n  Liittojen kesken kysymyksest\u00e4 on merkitt\u00e4vi\u00e4 erimielisyyksi\u00e4, muistaen, ett\u00e4 vientiliittojen johtajat, erityisesti Teollisuusliiton johto, kannattavat vientivetoista palkkamallia, koska se lis\u00e4\u00e4 niiden valtaa ty\u00f6markkinoilla. Sen sijaan esimerkiksi JHL:n edellinen puheenjohtaja P\u00e4ivi Niemi-Laine joutui eroamaan jouduttuaan SAK:n edustajistossa v\u00e4hemmist\u00f6\u00f6n palkkamallin vastustamisessa. Voi olla, ett\u00e4 kompromissi palkkamallin suhteen on vientivetoinen palkkamalli joillain hienos\u00e4\u00e4d\u00f6ill\u00e4, jotka mahdollistavat joillekin julkisen sektorin ty\u00f6ntekij\u00f6ille joskus yleisen linjan ylitt\u00e4v\u00e4t palkankorotukset joillain reunaehdoilla.\n </p>\n <p>\n  Paikallisen sopimisen osalta kompromissiksi voi l\u00f6yty\u00e4 sanamuoto, joka suosii liittojen valtaa ty\u00f6paikoilla ty\u00f6rauhan takaajana.\n </p>\n <p>\n  T\u00e4ll\u00e4 hetkell\u00e4 n\u00e4ytt\u00e4\u00e4, ett\u00e4 edellytykset ja tarve kompromissille ovat olemassa tai ovat hyvin l\u00e4hell\u00e4, mutta samalla todellista tietoa asioista on vain niill\u00e4, jotka ovat osallistuneet kulissien takana k\u00e4ytyihin keskusteluihin. Ei ole mahdotonta, ett\u00e4 hallitus ajaa paikallisen sopimisenkin l\u00e4pi ilman t\u00e4m\u00e4n suurempia kompromisseja, ja odottaa, ett\u00e4 liitot tulevat pakon ajamina neuvottelup\u00f6yt\u00e4\u00e4n palkkamallista \u2013 varsinkin SAK:laisille liitoille se tulisi olemaan n\u00f6yryytt\u00e4v\u00e4\u00e4, sill\u00e4 ne ovat julistaneet, etteiv\u00e4t suostu neuvottelemaan pelk\u00e4st\u00e4 palkkamallista.\n </p>\n <p>\n  <b>\n   Lopuksi\n  </b>\n </p>\n <p>\n  Haluamme lopuksi vahvistaa j\u00e4lleen sen, mit\u00e4 Punalippu on lausunut heti hallitusohjelman julkaisemisen j\u00e4lkeen 17.6.2023\n  <a href=\"https://punalippu.noblogs.org/post/2023/06/18/vallankumoukselliseen-taisteluun-orpon-hallitusta-vastaan/\">\n   asiakirjassaan\n  </a>\n  \u201cVallankumoukselliseen taisteluun Orpon hallitusta vastaan\u201d:\n </p>\n <p align=\"left\">\n  \u201cHallitus aikoo my\u00f6s voimakkaalla k\u00e4dell\u00e4 kehitt\u00e4\u00e4 korporativismia. L\u00e4ht\u00f6kohdaksi hallitusohjelma ilmoittaa: \u201cSuomen pitk\u00e4n t\u00e4ht\u00e4imen kilpailukyvyn vahvistamiseksi hallitus vahvistaa vientivetoista ty\u00f6markkinamallia\u201d. T\u00e4m\u00e4n painostamiseksi ty\u00f6riitojen sovittelulakiin kirjataan, ett\u00e4 \u201cpalkantarkastusten yleist\u00e4 linjaa ei voida ylitt\u00e4\u00e4 valtakunnansovittelijan toimistosta tai sovittelulautakunnan toimesta annettavalla sovintoehdotuksella\u201d. Paikallista sopimista kehitet\u00e4\u00e4n lujalla k\u00e4dell\u00e4, ja hallitus tahtoo edist\u00e4\u00e4 \u201cty\u00f6rauhaa\u201d.\n </p>\n <p align=\"left\">\n  Paikallisen sopimisen perusperiaate ohjelmassa on: \u201cHallituksen tahtotila on, ett\u00e4 paikallinen sopiminen on yhdenvertaisesti mahdollista kaikissa yrityksiss\u00e4 riippumatta siit\u00e4, kuuluuko yritys ty\u00f6nantajaliittoon tai millainen ty\u00f6ntekij\u00f6iden edustusj\u00e4rjestelm\u00e4 yrityksess\u00e4 on.\u201d Korporatiivinen j\u00e4rjestelm\u00e4 ammattiliittoineen ja porvariliittoineen pysyy yleisen\u00e4 kehikkona muun muassa tes-j\u00e4rjestelm\u00e4n kautta, jossa ammattiliittoja kahlitaan sitomalla sovintoesitykset \u201cyleiseen linjaan\u201d; paikallista sopimista kehitet\u00e4\u00e4n sen rinnalla ja t\u00e4ydennyksen\u00e4. Tutkimusten mukaan paikallisen sopimisen lis\u00e4\u00e4minen saattaa tosin kasvattaa jonkin verran keskipalkkoja, mutta t\u00e4m\u00e4 k\u00e4tkee sis\u00e4lleen palkkaerojen kasvun, kun ylimm\u00e4t palkat nousevat ja alimmat laskevat, lis\u00e4ten siten ty\u00f6l\u00e4isten jakaantumista suhteellisen etuoikeutettuihin ja entist\u00e4 sorretumpiin. Paikallisen sopimisen osana poistetaan my\u00f6s \u201cluottamusmieslukko\u201d, mill\u00e4 pyrit\u00e4\u00e4n paitsi helpottamaan paikallisesti sovittuja heikennyksi\u00e4 ty\u00f6l\u00e4isille, my\u00f6s esimerkiksi yt-menettely\u00e4.\u201d\n </p>\n <p align=\"left\">\n  Ja: \u201cKun lakko-oikeus rajataan niin suppeaksi, kuin se on mitenk\u00e4\u00e4n mahdollista esimerkiksi Kansainv\u00e4lisen ty\u00f6j\u00e4rjest\u00f6n (ILO) sopimuksen mukaan, ja p\u00e4\u00e4lle tulee sovintoehdotusten sitominen \u201cyleiseen linjaan\u201d ja \u201cpaikalliseen sopimiseen\u201d liittyv\u00e4t mekanismit, voidaan hyv\u00e4ll\u00e4 syyll\u00e4 katsoa, ett\u00e4 suomalaista korporativismia voimistetaan hyvin mittavasti. Ammattiliitot alkavat entist\u00e4 enemm\u00e4n muistuttaa \u201cTy\u00f6rintamaa\u201d 30-luvun Saksasta, jotta ne toteuttaisivat paremmin tarkoitustaan luokkataistelun hillitsemiseksi. Samalla ty\u00f6el\u00e4m\u00e4 kehittyy entist\u00e4 \u201cprekaarisempaan\u201d suuntaan, kun reaalipalkat heikkenev\u00e4t ja riisto voimistuu sek\u00e4 ty\u00f6ntekij\u00f6iden liikkuvuus ja ty\u00f6markkinoiden joustavuus kasvaa.\u201d\n </p>\n <p align=\"left\">\n  N\u00e4m\u00e4 ovat ep\u00e4ilem\u00e4tt\u00e4 olleet oikeita arvioita.\n </p>\n</div>\n", "source": "https://punalippu.noblogs.org/post/2024/03/08/sakn-lakkopommi-ja-kompromissin-lahentyminen/", "title": "SAK:n \u201clakkopommi\u201d ja kompromissin l\u00e4hentyminen", "author": ["lipunkantaja"], "categories": ["Yleinen"]}