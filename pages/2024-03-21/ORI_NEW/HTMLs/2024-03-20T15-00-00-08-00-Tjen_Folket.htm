<html><body>
<div class='article'>
<div class='title'><h1>Haiti: Opptøyer og imperialistisk intervensjon</h1></div>
<hr/>
<div class='metadata'>
<meta property="author" content="Tjen Folket Media"/>
<meta property="categories" content="Latin-Amerika"/>
<meta property="description" content="Vestlige medier pisker opp opinionen til støtte for ny intervensjon i Haiti, men en professor i USA slår fast at Haiti har et «imperialisme-problem», ikke et «gjengproblem». Dagens krise i Haiti un…"/>
<meta property="modified_time" content="2024-03-18T15:31:38+00:00"/>
<meta property="published_time" content="2024-03-20T15:00:00+08:00"/>
<meta property="type" content="article"/>
<meta property="images" content="https://tjen-folket.no/wp-content/uploads/2019/02/19388898-1160x791.jpg"/>
Author: Tjen Folket Media
<br>
Categories: Latin-Amerika
<br>
Description: Vestlige medier pisker opp opinionen til støtte for ny intervensjon i Haiti, men en professor i USA slår fast at Haiti har et «imperialisme-problem», ikke et «gjengproblem». Dagens krise i Haiti un…
<br>
Modified Time: 2024-03-18T15:31:38+00:00
<br>
Published Time: 2024-03-20T15:00:00+08:00
<br>
Type: article
<br>
Images: <a href="https://tjen-folket.no/wp-content/uploads/2019/02/19388898-1160x791.jpg">000000.jpg</a>
</div>
<div class='content'>
<div class="overlay-media parallax">
 <img alt="" class="jarallax-img" decoding="async" fetchpriority="high" height="791" sizes="(max-width: 1160px) 100vw, 1160px" src="https://tjen-folket.no/wp-content/uploads/2019/02/19388898-1160x791.jpg" srcset="https://tjen-folket.no/wp-content/uploads/2019/02/19388898-1160x791.jpg" width="1160"/>
</div>
<section class="entry-content">
 <p>
  <em>
   Bilde: Arkivbilde fra tidligere opptøyer i Haiti.
  </em>
 </p>
 <p>
  Av en kommentator for Tjen Folket Media.
 </p>
 <hr class="wp-block-separator has-css-opacity"/>
 <p>
 </p>
 <p>
  <strong>
   Vestlige medier pisker opp opinionen til støtte for ny intervensjon i Haiti, men en professor i USA slår fast at Haiti har et «imperialisme-problem», ikke et «gjengproblem». Dagens krise i Haiti understreker igjen at imperialistene ikke evner å etablere noen orden, og at det haitiske folket vil fortsette å kjempe mot imperialismen og vanstyret av landet.
  </strong>
 </p>
 <p>
  Haitis fungerende statsminister Ariel Henry meldte 12. mars, via Guyanas president, at han gikk av. Dette skjedde etter at USAs utenriksdepartement har bedt om en «overgangsregjering» for å håndtere det politiske kaoset i landet. Andre land i regionen har avholdt et krisemøte for å utforme et rammeverk for denne overgangen.
 </p>
 <h3 class="wp-block-heading">
  <strong>
   Paramilitære grupper og politisk krise
  </strong>
 </h3>
 <p>
  USA peker på «gjengene» i den karibiske øystaten, og sier at disse væpnede gruppene skaper kaos. Dette skjer samtidig som nye valg stadig utsettes i Haiti. Vestlige medier sier nå at gjengene har overtatt Haitis hovedstad Port-au-Prince. Henrys styre skal nå erstattes av et «presidentråd», som inkluderer representanter fra politiske koalisjoner, næringslivet, sivilsamfunnet og en religiøs leder. Myndighetene, som per i dag ikke engang har et mandat etter den gamle statens råtne lover, har erklært unntakstilstand og portforbud på natten.
 </p>
 <p>
  Forretningsmannen Jovenel Moïse ble i 2016 valgt som president for Haiti, og han overtok embetet i februar 2017. Han ble valgt i et farseaktig valg, hvor bare 18,11% av de stemmeberettigede deltok. Siden 2018 har det ikke vært noe fungerende parlament i landet, og Moïse styrte på dekret til han ble drept i et attentat i juli 2021. Ledelsen av landet ble overtatt av «interrimstatsministeren» Claude Joseph, før Ariel Henry overtok bare dager senere. Kort sagt har Haiti dermed i flere år stått uten valgt politisk lederskap, og med Henrys avgang – initiert av USA – blir regimet enda mer korporativistisk, fortsatt uten noe legitimt mandat i henhold til landets lover.
 </p>
 <h3 class="wp-block-heading">
  <strong>
   Haitis problem er imperialismen
  </strong>
 </h3>
 <p>
  Dr. Jemima Pierre, professor ved University of Columbia i USA, har uttalt til BreakThrough News at Haiti i virkeligheten ikke har et «gjengproblem», men et «imperialisme-problem». Hun forteller at gjengene på Haiti opprinnelig er strukturert og ledet av medlemmer av herskerklassen på Haiti, og også USA-imperialismen. Hun peker blant annet på at flere gjenger har sine baser tett på USAs ambassade, og at volden og kidnappingene gjengene står bak, hovedsakelig har rammet massene i Haiti. Nabolag i hovedstaden har sett seg
 </p>
 <p>
  Videre slår professoren fast at Haiti har vært under okkupasjon siden 2004, hvor USA-imperialismen initierte et kupp i landet hvor den valgte presidenten ble avsatt, og at denne okkupasjonen er sanksjonert av FN – at FN fungerer direkte som et redskap for USA overfor Haiti. Hun forteller også at USA-imperialismen gjennom ulike intriger skyver karibiske og afrikanske land foran seg. En av deres planer har vært at Kenya skal sende politifolk til Haiti for å etablere «lov og orden», selv om dette strider mot Kenyas egne lover. Henry var i Kenya for å forhandle med Kenya og FN da den nye krisen oppsto, og fikk ikke til å vende tilbake til landet.
 </p>
 <h3 class="wp-block-heading">
  <strong>
   Reaksjonær vold, humanitær krise og folkelig motstand
  </strong>
 </h3>
 <p>
  Våre brasilianske kamerater i A Nova Democracia spør seg i en sak om statsministerens avgang vil åpne for at paramilitære grupper griper makta direkte. Kameratene skriver også at den nye krisen i Haiti, som øker voldsnivået sterkt, er et nederlag for imperialismen og de brasilianske generalene. En av de viktigste aksjonene til de væpna gruppene var et angrep på et fengsel, hvor de lyktes i å frigjøre 4.000 fanger. I en annen aksjon lyktes de nesten i å erobre landets hovedflyplass.
 </p>
 <p>
  Kameratene skriver at de paramilitære gruppene har forent seg på grunnlag av et opprop fra lederen Jimmy «Barbecue» Charzier, hvor han tok til orde for å avslutte rivaliseringen mellom gruppene for å kaste statsministeren. Det finnes nå en forventning om at det nye «presidentrådet» vil bli nedkjempet av de paramilitære gruppene, som forsynes med våpen fra USA, særlig fra Florida – inkludert tunge maskingevær, rifler og droner.
 </p>
 <p>
  Samtidig møter folket konsekvensene av den reaksjonære volden, som nå brer seg enda mer etter århundrer av imperialistisk innblanding i Haiti. Dødsratene i Haitis største slum er nå på nivå med Syria, sier Leger Uten Grenser, og FN sier landets helsevesen går mot kollaps.
 </p>
 <h3 class="wp-block-heading">
  <strong>
   Bakgrunn for krisen
  </strong>
 </h3>
 <p>
  Det er USA-imperialismen som hovedsakelig står ansvarlig for situasjonen i Haiti, et land de har utøvd dominans over i to århundrer, etter at kolonimakten Frankrike ble kastet ut av revolusjonen i 1804. Den haitiske revolusjonen er en storartet historisk hendelse. For første gang etter at de europeiske stormaktene koloniserte store deler av verden, og tvang hundretalls millioner afrikanere inn i slaveri, seiret svarte folkemasser i en revolusjon som førte til opprettelsen av en ny stat. Dette vekket voldsomt raseri fra kolonimaktene, og den dag i dag tvinges Haiti til å betale «erstatninger» til Frankrike for «tapet» av den lukrative kolonien og slavene de holdt der. Den økonomiske utbyttingen og en lang rekke kupp og attentater organisert av imperialistene, har holdt Haiti nede i dyp fattigdom.
 </p>
 <p>
  De heltemodige massene har fortsatt sin kamp og motstand uten stans i over 200 år. Opptøyer og opprør er utviklet igjen og igjen. Folkemassene finner seg ikke i utbyttingen og undertrykkingen, og organiserer seg og kjemper under de hardeste forholdene – selv da 200.000 mennesker døde i jordskjelvet som rammet Haiti i 2010. Det enorme antallet døde skyldes helt og holdent fattigdommen og imperialismen. Jordskjelv av samme størrelse får langt fra samme fatale konsekvenser i California eller Japan. Massene har dødd som følge av elendige boforhold, manglende kriseberedskap, matmangel, medisinmangel og så videre, ikke av naturkatastrofen i seg selv.
 </p>
 <h3 class="wp-block-heading">
  <strong>
   Ny intervensjon og veien til frigjøring
  </strong>
 </h3>
 <p>
  Nå skriver de brasilianske kameratene at Brasils president Luiz Inázio uttaler at det er «nødvendig å handle raskt i Haiti», og at han forrige september ønsket å sende brasiliansk opprørspoliti til Haiti for å operere under kenyansk ledelse. Også USAs utenriksminister Blinken har snakket med Kenyas president om krisen i Haiti. Både Blinken og Luiz Inázio vil «gjenopprette orden», og dette vil i så fall være den tredje utenlandske intervensjonen i Haiti – hvorav den forrige varte i 12 år (fra 2005 til 2017). Brasilianske styrker deltok i denne, og brukte erfaringer fra Haiti i sin egen væpnede undertrykking av folket i favelaene i São Paulo og hovedstaden Rio de Janeiro.
 </p>
 <p>
  Situasjonen i Haiti understreker også hvilken kruttønne Latin-Amerika er, og hvordan stormsenteret i verdensrevolusjonen har beveget seg til dette kontinentet. Land etter land rystes av stadige kriser, stadig fordyping av forråtnelsen i de gamle statene, og stadige folkeopprør. Det var i for eksempel i februar 2020 et stort folkelig opprør i Haiti, og vi har tidligere skrevet opp massive protester og generalstreiker, som særlig har rettet seg mot USAs lakeier som har styrt landet. Historien viser at massene i Haiti aldri gir seg, og at folkets kamp på nytt og på nytt vil reise seg for å frigjøre landet. Det er et brennende behov for å rekonstituere Haitis Kommunistiske Parti som et maoistisk parti, for å sette proletariatet i ledelsen for folkets kamp, for folkekrig og nydemokratisk revolusjon, som er det eneste som kan sikre massene seier over imperialismen og deres lakeier.
 </p>
 <p>
  <strong>
   Se videoer om situasjonen her:
  </strong>
 </p>
 <figure class="wp-block-embed is-type-video is-provider-youtube wp-block-embed-youtube wp-embed-aspect-16-9 wp-has-aspect-ratio">
  <div class="wp-block-embed__wrapper">
   <span class="embed-youtube" style="text-align:center; display: block;">
    <iframe allowfullscreen="true" class="youtube-player" height="653" sandbox="allow-scripts allow-same-origin allow-popups allow-presentation allow-popups-to-escape-sandbox" src="https://www.youtube.com/embed/bxyeolTt2c4?version=3&amp;rel=1&amp;showsearch=0&amp;showinfo=1&amp;iv_load_policy=1&amp;fs=1&amp;hl=nb-NO&amp;autohide=2&amp;wmode=transparent" style="border: 0px; max-width: 100%; max-height: 394px;" width="1160">
    </iframe>
   </span>
  </div>
 </figure>
 <figure class="wp-block-embed is-type-video is-provider-youtube wp-block-embed-youtube wp-embed-aspect-16-9 wp-has-aspect-ratio">
  <div class="wp-block-embed__wrapper">
   <span class="embed-youtube" style="text-align:center; display: block;">
    <iframe allowfullscreen="true" class="youtube-player" height="653" sandbox="allow-scripts allow-same-origin allow-popups allow-presentation allow-popups-to-escape-sandbox" src="https://www.youtube.com/embed/OxrSZtLk7vU?version=3&amp;rel=1&amp;showsearch=0&amp;showinfo=1&amp;iv_load_policy=1&amp;fs=1&amp;hl=nb-NO&amp;autohide=2&amp;wmode=transparent" style="border: 0px; max-width: 100%; max-height: 394px;" width="1160">
    </iframe>
   </span>
  </div>
 </figure>
 <p>
  <strong>
   Les også:
  </strong>
  <br/>
 </p>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="Rm8A8Z3bWy" style="display: none;">
    <a href="https://tjen-folket.no/2022/10/22/krise-i-haiti/">
     Krise i Haiti
    </a>
   </blockquote>
   <iframe class="wp-embedded-content" data-secret="Rm8A8Z3bWy" frameborder="0" height="383" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2022/10/22/krise-i-haiti/embed/#?secret=FXJ3ZUKq4e#?secret=Rm8A8Z3bWy" title="«Krise i Haiti» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="W8sykynpPs" style="display: none;">
    <a href="https://tjen-folket.no/2021/07/10/haiti-presidenten-drept-av-leiesoldater/">
     Haiti: Presidenten drept av leiesoldater
    </a>
   </blockquote>
   <iframe class="wp-embedded-content" data-secret="W8sykynpPs" frameborder="0" height="504" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2021/07/10/haiti-presidenten-drept-av-leiesoldater/embed/#?secret=vPHm3YWnUh#?secret=W8sykynpPs" title="«Haiti: Presidenten drept av leiesoldater» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="v7v4UjSIyJ" style="display: none;">
    <a href="https://tjen-folket.no/2019/11/28/haiti-presidenten-trygler-om-hjelp-under-voldsomme-protester/">
     Haiti: Presidenten trygler om hjelp under voldsomme protester
    </a>
   </blockquote>
   <iframe class="wp-embedded-content" data-secret="v7v4UjSIyJ" frameborder="0" height="277" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2019/11/28/haiti-presidenten-trygler-om-hjelp-under-voldsomme-protester/embed/#?secret=Q6c5aJo7gz#?secret=v7v4UjSIyJ" title="«Haiti: Presidenten trygler om hjelp under voldsomme protester» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="CtH4R791ib" style="display: none;">
    <a href="https://tjen-folket.no/2019/10/05/generalstreik-i-haiti/">
     Generalstreik i Haiti
    </a>
   </blockquote>
   <iframe class="wp-embedded-content" data-secret="CtH4R791ib" frameborder="0" height="547" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2019/10/05/generalstreik-i-haiti/embed/#?secret=XbLC3kpgYD#?secret=CtH4R791ib" title="«Generalstreik i Haiti» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="zckM1b3DAP" style="display: none;">
    <a href="https://tjen-folket.no/2019/02/20/oppror-mot-myndighetene-pa-haiti/">
     Opprør mot myndighetene på Haiti
    </a>
   </blockquote>
   <iframe class="wp-embedded-content" data-secret="zckM1b3DAP" frameborder="0" height="215" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2019/02/20/oppror-mot-myndighetene-pa-haiti/embed/#?secret=vMZzEdejG6#?secret=zckM1b3DAP" title="«Opprør mot myndighetene på Haiti» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="6uKH7Y3Jlw" style="display: none;">
    <a href="https://tjen-folket.no/2019/11/09/internasjonal-erklaering-om-opprorene-i-latin-amerika/">
     Internasjonal uttalelse om opprørene i Latin-Amerika
    </a>
   </blockquote>
   <iframe class="wp-embedded-content" data-secret="6uKH7Y3Jlw" frameborder="0" height="547" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2019/11/09/internasjonal-erklaering-om-opprorene-i-latin-amerika/embed/#?secret=FA0GLVifug#?secret=6uKH7Y3Jlw" title="«Internasjonal uttalelse om opprørene i Latin-Amerika» — Tjen Folket Media" width="600">
   </iframe>
  </div>
 </figure>
 <p>
  <strong>
   Referanser:
  </strong>
  <strong>
   <br/>
  </strong>
  <a href="https://www.nrk.no/urix/gjengar-tatt-over-hovudstaden-_-statsministeren-gar-av-1.16800326">
   Gjengar tatt over hovudstaden – statsministeren går av – NRK Urix
   <br/>
  </a>
  <a href="https://anovademocracia.com.br/haiti-nova-crise-evidencia-fracasso-das-missoes-imperialistas-e-dos-generais-brasileiros/">
   Haiti: Nova crise evidencia fracasso das missões imperialistas e dos generais brasileiros
   <br/>
  </a>
  <a href="https://www.nrk.no/nyheter/haiti-erklaerer-unntakstilstand-1.16788104">
   Haiti erklærer unntakstilstand – Siste nytt – NRK
   <br/>
  </a>
  <a href="https://www.vg.no/nyheter/utenriks/i/4o5x3V/gjenger-proever-aa-ta-kontroll-over-flyplass-i-haiti">
   Stålsetter seg for drastisk forverring på Haiti
   <br/>
  </a>
  <a href="https://nacla.org/haiti-empire-laboratory">
   Haiti as Empire’s Laboratory | NACLA
   <br/>
  </a>
  <a href="https://therealnews.com/the-kenyan-led-multilateral-invasion-of-haiti-is-a-smokescreen-for-us-imperialism">
   The Kenyan-led ‘multilateral’ invasion of Haiti is a smokescreen for US imperialism
   <br/>
  </a>
  <a href="https://www.blackagendareport.com/haiti-20-years-after-coup">
   Haiti: 20 Years After the Coup | Black Agenda Report
   <br/>
  </a>
  <a href="https://peoplesdispatch.org/2023/09/22/haiti-and-kenya-establish-diplomatic-ties-as-unsc-mulls-deployment-of-controversial-security-support-mission/">
   Haiti and Kenya establish diplomatic ties as UNSC mulls deployment of controversial
   <br/>
   “security support mission” : Peoples Dispatch
   <br/>
  </a>
  <a href="https://www.aljazeera.com/news/liveblog/2024/3/12/haiti-live-news-pm-henry-resigns-as-country-spirals-into-chaos">
   Haiti updates: PM Ariel Henry tenders resignation amid crisis
   <br/>
  </a>
  <a href="https://en.wikipedia.org/wiki/Haiti">
   Haiti – Wikipedia
   <br/>
  </a>
  <a href="https://en.wikipedia.org/wiki/Politics_of_Haiti">
   Politics of Haiti – Wikipedia
   <br/>
  </a>
  <a href="https://en.wikipedia.org/wiki/Jovenel_Mo%C3%AFse">
   Jovenel Moïse – Wikipedia
   <br/>
  </a>
  <a href="https://en.wikipedia.org/wiki/November_2016_Haitian_presidential_election">
   November 2016 Haitian presidential election – Wikipedia
  </a>
 </p>
</section>

</div>


<div class='source'><p>Source: <a href="https://tjen-folket.no/2024/03/20/haiti-opptoyer-og-imperialistisk-intervensjon/">https://tjen-folket.no/2024/03/20/haiti-opptoyer-og-imperialistisk-intervensjon/</a></p></div>
</div>
</body></html>