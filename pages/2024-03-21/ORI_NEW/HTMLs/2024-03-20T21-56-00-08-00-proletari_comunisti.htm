<html><body>
<div class='article'>
<div class='title'><h1>pc 20 marzo - Roma: censura per chi parla di Palestina a scuola - intervista al professore del liceo Righi Roma</h1></div>
<hr/>
<div class='metadata'>
<meta property="author" content="maoist"/>
<meta property="description" content="di  redazione Monitor Roma                i  Professore, ci racconta dei provvedimenti a cui è stato sottoposto?  Sono  stato sottoposto a..."/>
<meta property="published_time" content="2024-03-20T21:56:00+08:00"/>
<meta property="images" content="https://contropiano.org/img/2024/03/censura-palestina-scuola.webp"/>
Author: maoist
<br>
Description: di  redazione Monitor Roma                i  Professore, ci racconta dei provvedimenti a cui è stato sottoposto?  Sono  stato sottoposto a...
<br>
Published Time: 2024-03-20T21:56:00+08:00
<br>
Images: <a href="https://contropiano.org/img/2024/03/censura-palestina-scuola.webp">000000.webp</a>
</div>
<div class='content'>
<div class="post-body entry-content" id="post-body-3802933772841951153" itemprop="description articleBody">
 <p>
 </p>
 <div class="category-archive single">
  <span class="articleauthor">
   di
   <a href="https://contropiano.org/author/pcfrnsc7184c">
    redazione Monitor Roma
   </a>
  </span>
 </div>
 <article>
  <div class="content-post">
   <div id="thumbsingle">
    <a href="https://contropiano.org/img/2024/03/censura-palestina-scuola.webp" title="Ingrandisci la foto Roma: censura per chi parla di Palestina a scuola">
     <img alt="" height="167" src="https://contropiano.org/img/2024/03/censura-palestina-scuola.webp" srcset="https://contropiano.org/img/2024/03/censura-palestina-scuola.webp" width="400"/>
    </a>
   </div>
   <span style="font-family: Liberation Serif, serif;">
    <span>
     i
    </span>
   </span>
   <p align="justify" class="western" lang="en-US">
    <strong>
     <em>
      <span style="font-family: Liberation Serif, serif;">
       <span>
        Professore, ci racconta dei provvedimenti a cui è stato sottoposto?
       </span>
      </span>
     </em>
    </strong>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Sono
 stato sottoposto a due procedimenti disciplinari: uno da parte della 
dirigente scolastica, l’altro da parte del ministero, seguito a 
un’ispezione con una specie d’interrogatorio a scuola. Il primo 
procedimento si è concluso con una sanzione del tipo “censura”. Attendo 
ancora l’esito del secondo.
     </span>
    </span>
   </p>
   <p align="justify" class="western" lang="en-US">
    <strong>
     <em>
      <span style="font-family: Liberation Serif, serif;">
       <span>
        Come si è arrivati al primo procedimento disciplinare?
       </span>
      </span>
     </em>
    </strong>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      La
 censura segue un incontro avvenuto a scuola tra la dirigente scolastica
 e i genitori di un alunno di cittadinanza italo-israeliana. Questi 
ultimi lamentavano la mia presunta faziosità sulla questione palestinese
 e la verbalizzazione nel registro di classe del nome del ragazzo e 
della sua cittadinanza italo-israeliana.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      La cosa in realtà era andata diversamente. A partire dalla seconda 
settimana di ottobre ho fornito alle mie classi alcuni spunti di 
riflessione sulla questione israelo-palestinese, con riferimento ai 
valori educativi dell’uguaglianza degli esseri umani e del ripudio della
 guerra.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Durante
 una delle mie lezioni lo studente di cui sopra ha spiegato di essere di
 religione ebraica e cittadino italo-israeliano e ha chiesto di leggere 
un documento, da lui elaborato a casa, per illustrare il suo punto di 
vista sulla questione israelo-palestinese. Come di consuetudine, nel 
rispetto del diritto di parola di tutti e tutte, e della pluralità dei 
punti di vista, ho acconsentito alla richiesta del ragazzo.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Al
 termine della lezione, come di norma, ho verbalizzato sul registro di 
classe le attività didattiche del giorno e ho annotato – come 
testimonianza di pluralismo – anche il lungo intervento, il nome del 
ragazzo e la sua cittadinanza.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Successivamente
 sono stato convocato dalla dirigente e ho appreso del fraintendimento 
dei genitori del ragazzo riguardo un atto che, a parer loro, avrebbe 
leso la privacy del figlio. Così, d’intesa con la dirigente, abbiamo 
deciso di rimuovere il nome dell’alunno dalla verbalizzazione sul 
registro, pur non avendo mai pensato di aver causato danno a 
quest’ultimo, ma anzi di averne valorizzato il punto di vista. La 
cittadinanza del ragazzo era già nota alla classe.
     </span>
    </span>
   </p>
   <p align="justify" class="western" lang="en-US">
    <strong>
     <span style="font-family: Liberation Serif, serif;">
      <span>
       <i>
        Poi è arrivato il secondo procedimento…
       </i>
      </span>
     </span>
    </strong>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Il
 secondo procedimento segue la visita di tre ispettori ministeriali a 
scuola, che mi hanno sottoposto a un interrogatorio di circa tre ore 
sulle mie attività didattiche.
      <span>
      </span>
     </span>
    </span>
   </p>
   <a name="more">
   </a>
   <p>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      La contestazione mi accusa sostanzialmente di aver fatto “
      <em>
       intravedere
      </em>
      ” il mio “
      <em>
       orientamento di parte
      </em>
      ”, e di aver parlato per troppo tempo di
     </span>
    </span>
    <span style="font-family: Liberation Serif, serif;">
     <span>
      Palestina
     </span>
    </span>
    <span style="font-family: Liberation Serif, serif;">
     <span>
      durante le mie lezioni; di “
      <em>
       mancanza di senso istituzionale
      </em>
      ”,
 perché avrei rivelato agli studenti la notizia dell’ispezione 
ministeriale in corso – un segreto di Pulcinella già di pubblico dominio
 sulla stampa – e l’assenza di dibattito nel collegio dei docenti sul 
rapporto tra educazione e genocidio in Palestina.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Mi
 è sembrato di vivere una situazione kafkiana già durante 
l’interrogatorio degli ispettori. Mi è stato chiesto il perché svolgessi
 lezioni sulla Palestina a scuola e se, nel trattare, per esempio, un 
argomento come la prima guerra mondiale, citassi le diverse posizioni 
riguardo all’intervento nel conflitto. Hanno voluto che facessi loro un 
esempio di come ho collegato all’attualità i temi trattati in classe, e 
così via per tre ore…
     </span>
    </span>
   </p>
   <p align="justify" class="western" lang="en-US">
    <strong>
     <span style="font-family: Liberation Serif, serif;">
      <span>
       <i>
        Il suo caso ha avuto una forte eco mediatica. Perché, secondo lei, vari articoli di giornale hanno scritto il falso?
       </i>
      </span>
     </span>
    </strong>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Anche
 le accuse e le falsità di certa stampa nei miei confronti, che hanno 
preceduto la sanzione inflitta dalla dirigente, sono state kafkiane. Il 
linciaggio mediatico è cominciato con una menzogna spudorata secondo cui
 avrei assegnato un compito discriminatorio alla classe, chiedendo di 
commentare le opinioni del ragazzo ebreo sulla situazione in Palestina. 
Non credevo ai miei occhi.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Chi
 mi conosce sa che sono antifascista e che non discrimino nessuno. Non 
ho dovuto neppure smentire la notizia, perché immediatamente la stessa 
classe, di fronte alle assurdità pubblicate, lo ha fatto al mio posto, 
diffondendo un documento scritto in cui negava l’esistenza del compito.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Altri articoli hanno attaccato il contenuto delle mie lezioni. È diventato uno scandalo perfino proiettare a scuola un video di
     </span>
    </span>
    <span style="font-family: Liberation Serif, serif;">
     <span>
      Amnesty International
     </span>
    </span>
    <span style="font-family: Liberation Serif, serif;">
     <span>
      che denuncia l’apartheid in
     </span>
    </span>
    <span style="font-family: Liberation Serif, serif;">
     <span>
      Israele,
     </span>
    </span>
    <span style="font-family: Liberation Serif, serif;">
     <span>
      spiegare la differenza tra ebraismo e sionismo, esaminare le posizioni 
di un ex ambasciatore di Israele convinto della necessità di “
      <em>
       distruggere Gaza
      </em>
      ”, riflettere sul bombardamento dell’ospedale
     </span>
    </span>
    <span style="font-family: Liberation Serif, serif;">
     <span>
      Al-Ahli
     </span>
    </span>
    <span style="font-family: Liberation Serif, serif;">
     <span>
      che ha causato la morte di più di cinquecento palestinesi…
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      È
 stata usata una tecnica di comunicazione ingannevole. Si dà la 
sensazione al lettore di toccare con mano qualcosa di concreto, una 
prova inequivocabile alla quale non si può non credere, non una semplice
 opinione del giornalista. La stessa strategia usata da
     </span>
    </span>
    <span style="font-family: Liberation Serif, serif;">
     <span>
      Colin Powell
     </span>
    </span>
    <span style="font-family: Liberation Serif, serif;">
     <span>
      nel 2003, quando agitando una provetta di antrace, una presunta prova, 
per giustificare la guerra convinse il mondo con una bugia: la falsa 
notizia che l’Iraq possedeva armi di distruzione di massa.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Un
 altro motivo della facile diffusione del falso giornalistico è la 
cialtroneria con cui alcuni scrivono copiando e incollando dagli 
articoli dei colleghi di altre testate, senza verificare direttamente le
 fonti. Tutto, infatti, è cominciato con un articolo del
     </span>
    </span>
    <span style="font-family: Liberation Serif, serif;">
     <span>
      <i>
       Corriere della Sera
      </i>
     </span>
    </span>
    <span style="font-family: Liberation Serif, serif;">
     <span>
      , a cui gli altri giornali si sono accodati ciecamente. Si è scomodato anche
     </span>
    </span>
    <span style="font-family: Liberation Serif, serif;">
     <span>
      Salvini.
     </span>
    </span>
    <span style="font-family: Liberation Serif, serif;">
     <span>
      Ho letto diversi commenti violenti ad alcune sue dichiarazioni che mi insultavano e invocavano il mio licenziamento.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Di
 fronte alla smentita della classe che negava l’esistenza del 
fantomatico tema discriminatorio, la fabbrica del falso non si è 
fermata. Alcuni quotidiani hanno dato notizia di una dichiarazione 
sottoscritta da ventuno ex studenti ebrei del liceo che chiedeva alla 
dirigente di rimuovermi dall’incarico.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Non
 ho mai conosciuto questi studenti, i quali, evidentemente, per motivi a
 me ignoti, hanno prestato il loro nome per questa squallida operazione.
 Invece, gli studenti e le studentesse che mi conoscono, quelli delle 
mie classi, hanno rilasciato spontaneamente dichiarazioni di solidarietà
 nei miei confronti contro questi attacchi meschini e infondati.
     </span>
    </span>
   </p>
   <p align="justify" class="western" lang="en-US">
    <strong>
     <span style="font-family: Liberation Serif, serif;">
      <span>
       <i>
        Come hanno reagito gli studenti e i colleghi?
       </i>
      </span>
     </span>
    </strong>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Vari
 genitori e docenti si sono mostrati solidali. Come dicevo, tutte le mie
 classi hanno solidarizzato attraverso lettere inviate alla dirigente. 
Vari studenti e studentesse di altre classi hanno partecipato a sit-in 
davanti il liceo esprimendo solidarietà nei miei confronti e protestando
 contro gli attacchi alla libertà d’insegnamento e in sostegno del 
popolo palestinese. Alunni e alunne di altre scuole hanno protestato 
davanti ai locali del
     </span>
    </span>
    <span style="font-family: Liberation Serif, serif;">
     <span>
      <i>
       Corriere della Sera
      </i>
     </span>
    </span>
    <span style="font-family: Liberation Serif, serif;">
     <span>
     </span>
    </span>
    <span style="font-family: Liberation Serif, serif;">
     <span>
      per denunciare la criminalizzazione dei docenti che aprono il dibattito sulla
     </span>
    </span>
    <span style="font-family: Liberation Serif, serif;">
     <span>
      Palestina
     </span>
    </span>
    <span style="font-family: Liberation Serif, serif;">
     <span>
      e per solidarizzare con me.
     </span>
    </span>
   </p>
   <p align="justify" class="western" lang="en-US">
    <strong>
     <span style="font-family: Liberation Serif, serif;">
      <span>
       <i>
        Quale logica si cela, secondo lei, dietro questi attacchi?
       </i>
      </span>
     </span>
    </strong>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      La
 favola e la retorica della neutralità. Queste incursioni nella mia 
libertà d’insegnamento si poggiano su luoghi comuni che presuppongono 
uno sfondo ideologico non democratico e che interpretano la figura del 
docente alla stregua di un acritico addetto alla riproduzione della 
narrazione dominante.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Chi
 ci accusa d’essere “di parte”, ci sta dicendo che non siamo allineati e
 che per questo meritiamo una punizione pubblica. Vogliono fare 
dell’ignavia e del principio stupido e impossibile della ‘neutralità’ i 
valori guida dell’educazione.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      La
 mia scuola si è dimostrata inadeguata nel resistere alle pressioni 
esterne, in quanto non è riuscita a tutelare i docenti nello svolgimento
 sereno dei loro programmi, secondo i loro metodi educativi.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Questa
 grave carenza ha limitato anche le occasioni di confronto e 
apprendimento: una conferenza sulla questione palestinese, organizzata 
dagli alunni e dalle alunne, era stata in un primo momento autorizzata 
dalla dirigente. Tuttavia, dopo aver ricevuto pressioni di persone che 
reputavano “
      <em>
       non obiettivo
      </em>
      ” il relatore di
     </span>
    </span>
    <span style="font-family: Liberation Serif, serif;">
     <span>
      Amnesty
     </span>
    </span>
    <span style="font-family: Liberation Serif, serif;">
     <span>
      invitato, la preside ha annullato l’incontro.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Un anno fa il ministro
     </span>
    </span>
    <span style="font-family: Liberation Serif, serif;">
     <span>
      Valditara
     </span>
    </span>
    <span style="font-family: Liberation Serif, serif;">
     <span>
      rivolgeva la stessa accusa di faziosità alla dirigente del liceo
     </span>
    </span>
    <span style="font-family: Liberation Serif, serif;">
     <span>
      Leonardo Da Vinci
     </span>
    </span>
    <span style="font-family: Liberation Serif, serif;">
     <span>
      di
     </span>
    </span>
    <span style="font-family: Liberation Serif, serif;">
     <span>
      Firenze,
     </span>
    </span>
    <span style="font-family: Liberation Serif, serif;">
     <span>
      che aveva scritto una lettera ai suoi studenti condannando le violenze neofasciste compiute davanti al liceo
     </span>
    </span>
    <span style="font-family: Liberation Serif, serif;">
     <span>
      Michelangiolo.
     </span>
    </span>
    <span style="font-family: Liberation Serif, serif;">
     <span>
      E subito dopo il 7 ottobre 2023 il ministro ha ordinato ispezioni in 
due licei di Milano per scoraggiare la mobilitazione studentesca contro 
il massacro in
     </span>
    </span>
    <span style="font-family: Liberation Serif, serif;">
     <span>
      Palestina.
     </span>
    </span>
   </p>
   <p align="justify" class="western" lang="en-US">
    <strong>
     <span style="font-family: Liberation Serif, serif;">
      <span>
       <i>
        In che modo si dovrebbe interpretare, secondo lei, la libertà di insegnamento?
       </i>
      </span>
     </span>
    </strong>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Educare
 non significa presentare alla classe semplicemente un elenco di punti 
di vista. Educare è formare. Non possiamo considerare i punti di vista 
esistenti come equivalenti sul piano formativo. I professori non possono
 dire alle classi: “
      <em>
       Considerate anche l’esistenza del punto di vista fascista e, se volete, sposatelo
      </em>
      ”.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Abbiamo
 il dovere di entrare nel merito dei contenuti educativi per produrre 
una consapevolezza che metta in condizioni di discernere, per esempio, 
tra
     </span>
    </span>
    <span style="font-family: Liberation Serif, serif;">
     <span>
      <i>
       machismo
      </i>
     </span>
    </span>
    <span style="font-family: Liberation Serif, serif;">
     <span>
      e
 rispetto della donna, tra suprematismo bianco e antirazzismo, tra 
fascismo e antifascismo, tra classismo e rispetto del lavoratore e delle
 sue lotte, e così via.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Ci lascino liberi di insegnare che ripudiamo la guerra e il 
colonialismo. Il senso critico non si raggiunge solo con l’acquisizione 
di forme. Il formalismo ci condanna all’equiparazione dei contenuti. 
Forma e contenuto vanno invece insieme.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      L’attività dei docenti è soggetta a una manipolazione istituzionale continua e sistematica. La
     </span>
    </span>
    <span style="font-family: Liberation Serif, serif;">
     <span>
      Costituzione
     </span>
    </span>
    <span style="font-family: Liberation Serif, serif;">
     <span>
      è di carta e non tutela nei fatti la libertà d’insegnamento. Ministri e
 dirigenti accolgono strumentalmente o acriticamente segnalazioni e 
pressioni di gruppi privati che soffocano la libertà di docenti e 
studenti.
     </span>
    </span>
   </p>
   <p align="justify" class="western" lang="en-US">
    <strong>
     <span style="font-family: Liberation Serif, serif;">
      <span>
       <i>
        Come giudica lo stato di salute della democrazia nella scuola?
       </i>
      </span>
     </span>
    </strong>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Nelle
 scuole è sempre più difficile svolgere il mestiere del docente, perché 
la nostra funzione è sempre più allineata alla volontà dei dirigenti 
scolastici e dei governi. Lo spazio della riflessione critica è sempre 
più esiguo. Nei collegi dei docenti non si discute liberamente, siamo 
diventati un organo che ratifica scelte non nostre.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      I
 presidi assumono la fisionomia dei dirigenti d’azienda, non sono 
formati per promuovere l’educazione al pensiero critico. I docenti 
sembrano sempre più intimiditi da questa condizione.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Al
 collegio dei docenti della mia scuola ho sentito il bisogno di 
comunicare il mio disagio nel continuare a lavorare nel frastuono delle 
bombe, come se nulla fosse. Ho cercato di trasmettere il mio malessere 
leggendo tra le “varie ed eventuali” un documento in cui m’interrogavo 
sul senso della funzione del docente nelle attuali condizioni, ma 
avvertivo che era già di per sé offensivo per la nostra dignità di 
insegnanti trattare questo tema cruciale nella fase residuale 
dell’ordine del giorno, l’unico in cui si riesce a deviare per qualche 
istante dal protocollo, quando si è già pronti a scappare per la 
stanchezza.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      Ma
 il segno più importante della difficoltà del docente nella riflessione 
critica collettiva è il progressivo cedimento alla madre di tutte le 
intimidazioni, quella che ha trasformato la parola “politica” in un 
termine tabù. Così, nel tritacarne scolastico che tutto sterilizza, 
mentre portiamo Pericle agli alunni e alle alunne, ci rimproverano 
allorché lo applichiamo avventurandoci nel campo minato del dibattito 
politico.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      La
 cultura dell’equidistanza non può appartenere alle persone critiche. Se
 c’è un oppresso, occorre dire che c’è. Se c’è un oppressore, non 
dobbiamo aver paura di considerarlo tale. Non si possono mettere queste 
differenti realtà sullo stesso piano. Dobbiamo denunciare le radici 
della guerra e spiegare ai ragazzi e alle ragazze che cosa sono il 
colonialismo e l’imperialismo.
     </span>
    </span>
   </p>
   <p align="justify" class="western" lang="en-US">
    <span style="font-family: Liberation Serif, serif;">
     <span>
      L’educazione
 è intimamente legata a questo compito, è una funzione politica nel 
senso più alto del termine. Solo l’ignorante lo nega. In questo senso 
bisogna assolutamente parlare di politica a scuola rigettando ogni 
intimidazione. Questo bisogno del pensiero ci rimproverano di 
rivendicare.
     </span>
    </span>
   </p>
   <br/>
  </div>
 </article>
 <div style="clear: both;">
 </div>
</div>

</div>


<div class='source'><p>Source: <a href="https://proletaricomunisti.blogspot.com/2024/03/pc-20-marzo-roma-censura-per-chi-parla.html">https://proletaricomunisti.blogspot.com/2024/03/pc-20-marzo-roma-censura-per-chi-parla.html</a></p></div>
</div>
</body></html>