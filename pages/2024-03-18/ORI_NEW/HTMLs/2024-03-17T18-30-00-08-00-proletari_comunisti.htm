<html><body>
<div class='article'>
<div class='title'><h1>pc 17 marzo - F16 gli Stati imperialisti USA/NATO intensificano la guerra per procura dell'Ucraina di Zelensky, anticamera della partecipazione diretta nella marcia verso la guerra interimperialista mondiale</h1></div>
<hr/>
<div class='metadata'>
<meta property="author" content="maoist"/>
<meta property="description" content="una scheda L’importanza degli aerei da guerra F-16 per l’Ucraina Il  governo ucraino li chiedeva da tempo ai paesi occidentali: secondo il ..."/>
<meta property="published_time" content="2024-03-17T18:30:00+08:00"/>
<meta property="images" content="https://www.ilpost.it/wp-content/uploads/2024/03/14/1710417691-f16.jpg,
https://adv.ilpost.it/~vda/___/s.php/?_=_&bannerid=1665857&campaignid=310013&zoneid=101472&loc=https%3A%2F%2Fwww.ilpost.it%2F2024%2F03%2F14%2Fucraina-f-16%2F&cb=18cad5ebfd"/>
Author: maoist
<br>
Description: una scheda L’importanza degli aerei da guerra F-16 per l’Ucraina Il  governo ucraino li chiedeva da tempo ai paesi occidentali: secondo il ...
<br>
Published Time: 2024-03-17T18:30:00+08:00
<br>
Images: <a href="https://www.ilpost.it/wp-content/uploads/2024/03/14/1710417691-f16.jpg">000000.jpg</a>&nbsp;<a href="https://adv.ilpost.it/~vda/___/s.php/?_=_&bannerid=1665857&campaignid=310013&zoneid=101472&loc=https%3A%2F%2Fwww.ilpost.it%2F2024%2F03%2F14%2Fucraina-f-16%2F&cb=18cad5ebfd">000001.it%2F2024%2F03%2F14%2Fucraina-f-16%2F&cb=18cad5ebfd</a>
</div>
<div class='content'>
<div class="post-body entry-content" id="post-body-2860149127734136266" itemprop="description articleBody">
 <p>
  una scheda
  <br/>
 </p>
 <h1>
  L’importanza degli aerei da guerra F-16 per l’Ucraina
 </h1>
 <h2>
  Il
 governo ucraino li chiedeva da tempo ai paesi occidentali: secondo il 
New York Times da luglio potrebbero cominciare a essere usati nella 
guerra contro la Russia, con conseguenze rilevanti
 </h2>
 <h2 class="index_author__PBdRd">
  di Davide Maria De Luca
 </h2>
 <div class="index_actions__HLCgE">
  <div class="_share_1ld1i_1">
   <div class="_ilPostShare_1ld1i_12">
   </div>
  </div>
 </div>
 <div class="_share_1ld1i_1">
  <div class="_ilPostShare_1ld1i_12">
  </div>
 </div>
 <div class="_saved_1u7g4_1">
  <div class="_ilpost_saved_1u7g4_1">
  </div>
 </div>
 <div class="index_main-content__image__DtJf_">
  <figure>
   <div style="text-align: center;">
    <img alt="Un F-16 in una base aerea danese durante una visita del presidente ucraino Volodymyr Zelensky (The Presidential Office of Ukraine via ansa)" height="203" src="https://www.ilpost.it/wp-content/uploads/2024/03/14/1710417691-f16.jpg" srcset="https://www.ilpost.it/wp-content/uploads/2024/03/14/1710417691-f16.jpg" width="400"/>
   </div>
   <figcaption>
    <i>
     Un
 F-16 in una base aerea danese durante una visita del presidente ucraino
 Volodymyr Zelensky (The Presidential Office of Ukraine via ansa)
    </i>
   </figcaption>
  </figure>
 </div>
 <div class="contenuto all mapp_render" id="singleBody">
  <div class="intelligence intelligence-new" id="mapp_article_top">
  </div>
 </div>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="16650" data-qr-index="0" data-qr-reading-time="12.55" data-qr-user-elem-full-visible="1">
  Questa settimana il
  <em>
   New York Times
  </em>
  <a href="https://www.nytimes.com/2024/03/11/world/europe/ukraine-f16-pilots.html">
   ha scritto
  </a>
  che a partire da luglio l’aviazione dell’Ucraina potrebbe cominciare a 
utilizzare nella guerra contro la Russia i caccia F-16 forniti dai paesi
 occidentali. La notizia, ritenuta piuttosto affidabile, era molto 
attesa: il governo ucraino chiede aerei da guerra praticamente 
dall’inizio dell’invasione russa, e tra i vari paesi occidentali la 
possibilità di consegnare all’Ucraina gli F-16 è stata fonte di grosso 
dibattito.
 </p>
 <div class="intelligence intelligence-new" id="mapp_article_par_1">
 </div>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="19768" data-qr-index="1" data-qr-reading-time="13.45" data-qr-user-elem-full-visible="1">
  Alla fine, a metà dell’anno scorso, gli Stati Uniti (che producono gli F-16)
  <a href="https://www.ilpost.it/2023/08/18/f-16-ucraina/">
   avevano acconsentito
  </a>
  al loro invio in Ucraina, ma si era detto che prima che l’Ucraina 
potesse davvero utilizzarli sul campo di battaglia sarebbero dovuti 
passare mesi: sia per consentire la consegna fisica degli aerei 
all’aviazione ucraina sia per addestrare i piloti all’utilizzo dei nuovi
 mezzi. La notizia del
  <em>
   New York Times
  </em>
  è che i primi aerei dovrebbero essere operativi a luglio.
 </p>
 <div class="intelligence intelligence-new" id="mapp_article_par_2">
 </div>
 <div class="adv adv-inner-content adv-desktop-inner-content slot slot-story-2" data-ilpostadv="true" id="content_adv_par_2">
  <div data-google-query-id="CJqmvMKK-4QDFZ_Juwgd6LcI6w" id="div-gpt-ad-rv-1665857_101472-400_400-18cad5ebfd_1710671115.3301">
   <div id="google_ads_iframe_/19024562/native_in_text_IlPost_0__container__" style="border: 0pt; min-width: 100%; visibility: visible;">
   </div>
  </div>
  <div id="beacon_18cad5ebfd" style="left: 0px; position: absolute; top: 0px; visibility: hidden;">
   <img alt="" height="0" src="https://adv.ilpost.it/~vda/___/s.php/?_=_&amp;bannerid=1665857&amp;campaignid=310013&amp;zoneid=101472&amp;loc=https%3A%2F%2Fwww.ilpost.it%2F2024%2F03%2F14%2Fucraina-f-16%2F&amp;cb=18cad5ebfd" srcset="https://adv.ilpost.it/~vda/___/s.php/?_=_&amp;bannerid=1665857&amp;campaignid=310013&amp;zoneid=101472&amp;loc=https%3A%2F%2Fwww.ilpost.it%2F2024%2F03%2F14%2Fucraina-f-16%2F&amp;cb=18cad5ebfd" style="height: 0px; width: 0px;" width="0"/>
  </div>
 </div>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="11392" data-qr-index="2" data-qr-reading-time="4.55" data-qr-user-elem-full-visible="1">
  Il
 loro impiego potrebbe avere alcune conseguenze sulla guerra, anche se 
molto dipenderà dal numero di mezzi pronti e dal modo in cui saranno 
utilizzati.
 </p>
 <div class="intelligence intelligence-new" id="mapp_article_par_3">
 </div>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="16813" data-qr-index="3" data-qr-reading-time="11.09" data-qr-user-elem-full-visible="1">
  <strong>
   Gli F-16
   <br/>
  </strong>
  Progettati negli anni Settanta, prodotti negli anni Ottanta e 
da allora costantemente aggiornati, gli F-16
  <span>
  </span>
 </p>
 <a name="more">
 </a>
 sono moderni caccia 
multiruolo, cioè in grado sia di ingaggiare bersagli aerei sia di 
bombardare obiettivi a terra. In gergo sono definiti aerei di “quarta 
generazione”, cioè soltanto un gradino meno avanzati della “quinta 
generazione”, costituita dai caccia invisibili ai radar come gli F-35.
 <p>
 </p>
 <div class="intelligence intelligence-new" id="mapp_article_par_4">
 </div>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="29009" data-qr-index="4" data-qr-reading-time="22.55" data-qr-user-elem-full-visible="1">
  Gli
 F-16 sono superiori da ogni punto di vista al più avanzato aereo 
attualmente a disposizione dell’aviazione ucraina, il Mig-29 di 
fabbricazione sovietica. Progettati nella stessa epoca, i velivoli 
ucraini non hanno i numerosi aggiornamenti ricevuti dagli F-16 e ora 
sono vulnerabili ai più moderni caccia sovietici, i Su-35 che sono 
utilizzati dalla Russia. In un’
  <a href="https://www.bbc.com/news/world-europe-65461405">
   intervista
  </a>
  data alla
  <em>
   BBC
  </em>
  lo scorso maggio, i piloti ucraini hanno raccontato che gli aerei russi
 sono in grado di avvistare i loro aerei e lanciare contro di loro 
missili ancora prima di essere individuati a loro volta. In queste 
circostanze, i piloti ucraini devono essere avvertiti a voce dai 
controllori dei radar a terra della minaccia e non hanno altra scelta se
 non quella di abbandonare la missione.
 </p>
 <div class="intelligence intelligence-new" id="mapp_article_par_5">
 </div>
 <div id="content_adv_par_5">
 </div>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="20183" data-qr-index="5" data-qr-reading-time="7.45" data-qr-user-elem-full-visible="1">
  Oltre
 ai sensori più moderni, gli F-16 hanno anche il vantaggio di potere 
utilizzare tutti gli armamenti dell’aviazione NATO, più efficienti e più
 facili da reperire rispetto a quelli attualmente utilizzati 
dall’aviazione ucraina, che sono in buona parte residui dell’epoca 
sovietica.
 </p>
 <div class="intelligence intelligence-new" id="mapp_article_par_6">
 </div>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="17462" data-qr-index="6" data-qr-reading-time="18" data-qr-user-elem-full-visible="1">
  <strong>
   I limiti
   <br/>
  </strong>
  Gli F-16 hanno anche alcune limitazioni che ne ridurranno 
l’impatto sulla guerra. Le prime sono relative alle loro caratteristiche
 tecniche. Come
  <a href="https://www.cfr.org/expert-brief/what-it-takes-fly-f-16-challenges-ukraine">
   ha ricordato
  </a>
  una recente analisi del centro studi Council on Foreign Relations: «I 
comandanti ucraini che pianificheranno le operazioni con gli F-16 
dovranno preoccuparsi dei pericoli rappresentati dai detriti sulle piste
 di decollo. Visto che gli F-16 hanno un solo motore – a differenza dei 
due dei Mig-29 e Su-27 – sono particolarmente vulnerabili ai danni 
causati da piste di decollo consunte o sporche. Gli F-16 non sono 
progettati per operare da piste danneggiate o improvvisate».
 </p>
 <div class="intelligence intelligence-new" id="mapp_article_par_7">
 </div>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="5108" data-qr-index="7" data-qr-reading-time="8.18" data-qr-user-elem-full-visible="1">
  Queste
 considerazioni sono particolarmente importanti, visto che una parte 
considerevole dell’aviazione ucraina opera proprio da basi improvvisate 
per sfuggire ai bombardamenti russi. Le basi aeree che saranno 
utilizzate dagli F-16 saranno con ogni probabilità facilmente 
identificabili dall’intelligence russa e avranno bisogno di essere 
accuratamente difese.
 </p>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="1579" data-qr-index="8" data-qr-reading-time="14.91" data-qr-user-elem-full-visible="1">
  L’altro
 grosso limite degli F-16 è costituito dal loro numero. Inizialmente 
l’Ucraina riceverà 6 caccia, l’addestramento per dodici piloti e di 
circa cinquanta tecnici addetti alla manutenzione a terra. Danimarca, 
Norvegia, Belgio e Paesi Bassi hanno promesso la consegna di altri 33 
aerei e si calcola che in tutto gli alleati si siano impegnati a fornire
 un totale di 60 velivoli. Non è chiaro però quando terminerà 
l’addestramento dei relativi piloti e del resto del personale di terra. 
Ci vorranno probabilmente anni.
 </p>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="2247" data-qr-index="9" data-qr-reading-time="10.73" data-qr-user-elem-full-visible="1">
  Sono
 numeri insufficienti per avere un impatto significativo sull’attuale 
andamento della guerra aerea. Prima dell’invasione, l’aviazione ucraina 
disponeva di circa un centinaio di aerei da combattimento e 
probabilmente al momento è in grado di farne volare un numero non troppo
 inferiore (parte delle perdite subite è stata sostituita dai caccia di 
fabbricazione sovietica donati da Polonia e altri paesi).
 </p>
 <div class="intelligence intelligence-new" id="mapp_article_par_10">
 </div>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="8218" data-qr-index="10" data-qr-reading-time="8" data-qr-user-elem-full-visible="1">
  D’altro
 canto, la Russia sulla carta può schierare oltre mille aerei da 
combattimento e, realisticamente, ne impiega in Ucraina diverse 
centinaia. Questa situazione, unita all’efficacia delle difese antiaeree
 russe, rende complicato per qualche decina di aerei avere un effetto 
radicale sui combattimenti in corso.
 </p>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="9040" data-qr-index="11" data-qr-reading-time="12" data-qr-user-elem-full-visible="1">
  <strong>
   A cosa servono quindi?
   <br/>
  </strong>
  Anche se difficilmente saranno in grado di determinare da soli l’andamento della guerra, gli esperti di aviazione
  <a href="https://www.rand.org/pubs/commentary/2023/10/f-16s-are-no-magic-bullet-for-ukraine-but-they-are.html">
   hanno indicato
  </a>
  alcune funzioni importanti che gli F-16 potranno svolgere. Una delle 
principali è la loro capacità di contribuire all’intercettazione dei 
missili che la Russia utilizza per colpire le città ucraine, fornendo un
 prezioso aiuto alle difese aeree ucraine, sempre più a corto di 
missili.
 </p>
 <p data-qr-debug="false" data-qr-elem-last-intersection-time="0" data-qr-elem-last-start="0" data-qr-elem-total-expose-time="1982" data-qr-index="12" data-qr-reading-time="9.64" data-qr-user-elem-full-visible="1">
  Grazie
 ai loro moderni sensori, gli F-16 possono “agganciare” (come si dice in
 gergo) i missili da crociera russi e colpirli con i loro missili 
aria-aria (cioè missili lanciati da un aereo per colpire un obiettivo in
 volo). Si tratta di un metodo efficiente e soprattutto economico per 
difendere lo spazio aereo ucraino.
 </p>
 <p data-qr-debug="false" data-qr-elem-last-intersection-time="1710671207526" data-qr-elem-last-start="1710671206794" data-qr-elem-total-expose-time="664" data-qr-index="13" data-qr-reading-time="11.64" data-qr-user-elem-full-visible="1">
  I
 missili terra-aria (cioè quelli lanciati da terra per colpire un 
obiettivo in volo) sono molto più complicati e costosi, poiché per 
colpire il loro bersaglio hanno bisogno di raggiungere grandi velocità e
 percorrere ampie distanze. I missili aria-aria, invece, vengono 
lanciati da aerei in grado di avvicinarsi notevolmente ai loro bersagli e
 che, al momento del lancio, stanno già viaggiando ad alta velocità.
 </p>
 <p data-qr-debug="false" data-qr-elem-last-intersection-time="1710671207342" data-qr-elem-last-start="1710671207141" data-qr-elem-total-expose-time="0" data-qr-index="14" data-qr-reading-time="4.73" data-qr-user-elem-full-visible="1">
  I
 paesi NATO possiedono ampie riserve di missili aria-aria che possono 
essere utilizzati dagli F-16, mentre le loro scorte di missili 
terra-aria sono sempre più ridotte.
 </p>
 <div style="clear: both;">
 </div>
</div>

</div>


<div class='source'><p>Source: <a href="https://proletaricomunisti.blogspot.com/2024/03/pc-17-marzo-f16-gli-stati-imperialisti.html">https://proletaricomunisti.blogspot.com/2024/03/pc-17-marzo-f16-gli-stati-imperialisti.html</a></p></div>
</div>
</body></html>