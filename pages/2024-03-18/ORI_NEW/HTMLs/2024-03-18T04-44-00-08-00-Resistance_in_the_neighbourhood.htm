<html><body>
<div class='article'>
<div class='title'><h1>Προσοχή, η Κρήτη αντιμετωπίζει «σοβαρό κίνδυνο» από επιπλέοντα ανθρώπινα …… «σκουπίδια»!!</h1></div>
<hr/>
<div class='metadata'>
<meta property="author" content="Δημήτρης Ν."/>
<meta property="description" content=""/>
<meta property="labels" content="Κ.Μ., μετανάστες, πρόσφυγες"/>
<meta property="published_time" content="2024-03-18T04:44:00+08:00"/>
<meta property="images" content="https://blogger.googleusercontent.com/img/b/R29vZ2xl/AVvXsEgEJ9GOSIbt1PYzjtU6nGoNoCN33o1hgboBgPwIxJ80KcpFtrFUCUKy_sQvTinMyepeF5xcyWyHF_Q2uA8dk6FzZ135OAxvdDFTcxMdp2MWmywOezf9_0VS3Q-UcGS-LKFPqG1iqlsRkOXZOKOIzxg8-NS9kZNOZ0PtWfXl3oQKLx6Nftfi7dlZaUBvmUCZ/s2048/kymafotia.jpg"/>
Author: Δημήτρης Ν.
<br>
Description: 
<br>
Labels: Κ.Μ., μετανάστες, πρόσφυγες
<br>
Published Time: 2024-03-18T04:44:00+08:00
<br>
Images: <a href="https://blogger.googleusercontent.com/img/b/R29vZ2xl/AVvXsEgEJ9GOSIbt1PYzjtU6nGoNoCN33o1hgboBgPwIxJ80KcpFtrFUCUKy_sQvTinMyepeF5xcyWyHF_Q2uA8dk6FzZ135OAxvdDFTcxMdp2MWmywOezf9_0VS3Q-UcGS-LKFPqG1iqlsRkOXZOKOIzxg8-NS9kZNOZ0PtWfXl3oQKLx6Nftfi7dlZaUBvmUCZ/s2048/kymafotia.jpg">000000.jpg</a>
</div>
<div class='content'>
<div class="post-body entry-content" id="post-body-6340207093844131211" itemprop="description articleBody">
 <i>
  Λάβαμε και δημοσιεύουμε το παρακάτω άρθρο από τον ΚΜ, μέλος της Πρωτοβουλίας Αντίστασης στα Χανιά
  <div class="separator" style="clear: both; text-align: center;">
   <a href="https://blogger.googleusercontent.com/img/b/R29vZ2xl/AVvXsEgEJ9GOSIbt1PYzjtU6nGoNoCN33o1hgboBgPwIxJ80KcpFtrFUCUKy_sQvTinMyepeF5xcyWyHF_Q2uA8dk6FzZ135OAxvdDFTcxMdp2MWmywOezf9_0VS3Q-UcGS-LKFPqG1iqlsRkOXZOKOIzxg8-NS9kZNOZ0PtWfXl3oQKLx6Nftfi7dlZaUBvmUCZ/s2048/kymafotia.jpg" imageanchor="1" style="clear: right; float: right; margin-bottom: 1em; margin-left: 1em;">
    <img border="0" data-original-height="1740" data-original-width="2048" height="340" src="https://blogger.googleusercontent.com/img/b/R29vZ2xl/AVvXsEgEJ9GOSIbt1PYzjtU6nGoNoCN33o1hgboBgPwIxJ80KcpFtrFUCUKy_sQvTinMyepeF5xcyWyHF_Q2uA8dk6FzZ135OAxvdDFTcxMdp2MWmywOezf9_0VS3Q-UcGS-LKFPqG1iqlsRkOXZOKOIzxg8-NS9kZNOZ0PtWfXl3oQKLx6Nftfi7dlZaUBvmUCZ/s2048/kymafotia.jpg" srcset="https://blogger.googleusercontent.com/img/b/R29vZ2xl/AVvXsEgEJ9GOSIbt1PYzjtU6nGoNoCN33o1hgboBgPwIxJ80KcpFtrFUCUKy_sQvTinMyepeF5xcyWyHF_Q2uA8dk6FzZ135OAxvdDFTcxMdp2MWmywOezf9_0VS3Q-UcGS-LKFPqG1iqlsRkOXZOKOIzxg8-NS9kZNOZ0PtWfXl3oQKLx6Nftfi7dlZaUBvmUCZ/s2048/kymafotia.jpg" width="400"/>
   </a>
  </div>
 </i>
 <div>
  <br/>
 </div>
 Βρίθει τελευταία η τοπική, εθνική αλλά και ευρωπαϊκή ειδησεογραφία  προειδοποιητικών αναφορών  για μία κρίσιμη προσβολή στη μεγαλόνησο.
 <br/>
 <br/>
 Μη τάχα είναι το δηλητηριώδες ρίζωμα των καρκινογόνων αμερικανονατοϊκών βάσεων στα εδάφη της; Η γιγάντωση τους; Η στοχοποίηση του τόπου μέχρι και με πυρηνικά αντίποινα από εχθρικές (για τον λαό άραγε;) χώρες (ελεγχόμενες μήπως από  αστικές ηγεσίες;) ένεκα του καταντήματος του σε στρατιωτικό μετερίζι των πιο αιμοδιψών βρικολάκων  του πλανήτη; Θεσμική αιτία, που επιδεινώνεται κιόλας, από τυχοδιωκτισμούς της ονειροπαρμένης Ψωροκώσταινας (γιατί αυτό παραμένει)  με τη μικρασιατική και κυπριακή  ουλή στο κορμί της.
 <br/>
 <br/>
 Δηλαδή εκείνους της ενεργής συμμετοχής με ρόλο τυφεκιοφόρου στην πρώτη γραμμή του μετώπου της τιτανομαχίας των ιμπεριαλιστικών ανταγωνισμών. Όπως επίσης της υπόθαλψης μιας  γενοκτονίας –εθνοκάθαρσης  όπου ο απάνθρωπα σκοπούμενος  λιμός πασχίζει, να εξοντώσει περισσότερους  παλαιστίνιους από ότι τα πυρά των σιωνιστών. Ή επίκειται νέα απόβαση στα Χανιά  δολοφονικών πληρωμάτων αεροπλανοφόρων, των οποίων οι βιαιοπραγίες  ξεπερνούν τα πορνοδολάρια τους;
 <br/>
 <br/>
 Ευτυχώς –σύμφωνα με τους ανήσυχους δημοσιολογούντες-  δεν ισχύουν τα προηγούμενα εφιαλτικά. Αντίθετα η ένταξη (υποταγή) της εξαρτημένης άρχουσας τάξης της Ελλάδας στη «σωστή» συμμορία των διεθνών σφαγέων και η φανατική πλαισίωση τους  (φρεγάτες, απόφαση αποστολής πεζικάριων σε επιχειρησιακούς σχεδιασμούς) προασπίζει την ασφάλεια (μίας υποψήφιας Χιροσίμα όπως διαρκώς υπενθυμίζει  ο Πούτιν) και σταθερότητα (την ίδια που «μαγευτικά» απολαμβάνουν Συριοϊρακινοί;). Οπότε πούθε πηγάζει ο φόβος;
 <br/>
 <br/>
 Προμηνύονται σεισμοί και λοιπές φυσικές καταστροφές με κρατικές υποδομές, μέριμνες ακατάλληλες να τις αντιμετωπίσουν; Εκτιμάται πως ο Ερντογάν θα μας επιτεθεί παρά την υπαγορευμένη από τον θείο (αφέντη) Σαμ ανακωχή; Η ανέχεια και ακρίβεια θα κλιμακωθούν  βουλιάζοντας στον πυθμένα της εξαθλίωσης την πλειοψηφία του πληθυσμού  μεσουρανώντας  συνάμα αισχροκέρδεια, πλουτισμό των καπιταλιστών;  Θα μαζικοποιηθούν  οι αυτοκτονίες  όποιων άρρωστων στερούνται οικονομικών πόρων για αγορά φαρμάκων και προσφυγή στα απογευματινά χειρουργεία των ρημαγμένων (το ανέκαθεν πανάκριβο μπαρούτι σαν  σαρκοβόρο τρέφεται με τη λεία  της κοινωνικής πρόνοιας) νοσοκομείων;
 <br/>
 <br/>
 Υπάρχει πρόβλεψη αύξησης των εργατικών «ατυχημάτων»  λόγω της ξέφρενης εντατικοποίησης του κακοπληρωμένου προσωπικού στις τουριστικές γαλέρες;  Υπερδιογκώνοντας  τον τριτογενή τομέα (η βαριά βιομηχανία του … σερβιρίσματος!) προωθείται η πλέον στρεβλή ανάπτυξη; Τα κρητικόπουλα απηυδισμένα με το σκληρό παρόν σκέφτονται να τροφοδοτήσουν το κύμα ξενιτεμού;  Ξεκληρίζεται η αγροτιά και με το τέχνασμα της προστασίας του δασικού κεφαλαίου υφαρπάζονται περιουσίες ντόπιων; Ανεμογεννήτριες, φωτοβολταϊκά πάρκα, γεωτρήσεις υδρογονανθράκων, πυλώνες ηλεκτρικού ρεύματος, εγκαταστάσεις ενεργειακών δρόμων μεταφοράς  και λοιπές τερατώδεις παρεμβάσεις στο περιβάλλον υπολογίζεται, ότι θα το βλάψουν ανήκεστα;  Εξαγοράζονται με ψίχουλα σπιτικά και υποθηκεύεται το νησί σε ξένους αρπακτικούς κολοσσούς;
 <br/>
 <br/>
 Τίποτα –ευτυχώς πάλι- από τα παραπάνω δεν ισχύει, κατά πως διαβεβαιώνουν οι δαίμονες (εδώ αδρά αμειβόμενοι) των τυπογραφείων και ηλεκτρονικών μέσων παραπληροφόρησης σε συγχορδία με τοπικούς παράγοντες  αλλά και κεντρικούς ιθύνοντες. Άρα αδικαιολόγητος ο πανικός; Όχι βέβαια. Ήδη αποβιβάστηκαν το τελευταίο τρίμηνο  στα νότια  παράλια 1500 «επιδρομείς» (ράκη τουτέστιν)  προξενώντας το αδιαχώρητο.  Σε αντίθεση με την ευρύχωρη φιλοξενία  σχεδόν έξι εκατομμύριων επισκεπτών το καλοκαίρι. Ωιμέ, οι ροές από τη βόρειο Αφρική ραγδαία μεγεθύνονται.
 <br/>
 <br/>
 Ειρωνικό; Κατευθύνονται αναγκαστικά  όσοι κατατρεγμένοι δεν πνίγηκαν με καρυδότσουφλα ή δεν τους βύθισαν οι με τα χίλια χριστιανικά σταυροκοπήματα τη μέρα κυβερνώντες (Πύλος) στην εγκάρδια για τους ενόχους φονιάδες και ρατσιστική για τα θύματα τους περιοχή- ακριτικό φρουρό της αντιπροσφυγικής Ευρώπης. Από όπου βέβαια απογειώνονταν όσα  βομβαρδιστικά, ισοπέδωσαν τα πατρογονικά τους.
 <br/>
 <br/>
 Εξοργιστικό;  Γιατί η ολοένα τολμηρότερη ανάμιξη της χώρας μας στις πολεμικές περιπέτειες των δυτικών  θα γεννήσει καινούρια καραβάνια απεγνωσμένων. Εφόσον οι μνημονιακές πολιτικές τσακίσματος του βιοτικού επίπεδου της χρεωμένης μάνας πατρίδας με τη συμφορά της Σμύρνης και του διωγμού στα μακρινά σκλαβοπάζαρα των νιάτων  έχουν κοινή καταγωγή με αυτές της τωρινής  λεηλασίας – κατερείπωσης  και εξώθησης σε εκπατρισμό -φυγή άλλων ταλαίπωρων.
 <br/>
 <br/>
 Ένας λαός ανήμπορος να υπερασπιστεί τους αδελφούς πρόσφυγες και μετανάστες, σίγουρα αδυνατεί να αγωνιστεί για τα δικά του δίκια σε ψωμί, υγεία, σπουδές και ειρήνη. Οι προοδευτικές δυνάμεις της μη ρεφορμιστικής αριστεράς  παλεύουν για το ακριβώς ανάποδο.
 <br/>
 <br/>
 Άλλωστε κανείς δεν ξέρει, τι μας μέλλει. Ήδη στο παρελθόν (και στο πρόσφατο μάλιστα των μνημονίων) βρεθήκαμε στη δεινή θέση τους. Εκφράζοντας ταξική και διεθνιστική  αλληλεγγύη σε τρίτους βασανισμένους, οικοδομούμε όρους και για το δικό μας υποφερτό σήμερα και λυτρωτικό αύριο.
 <br/>
 <br/>
 Όμως υπάρχουν γνήσια, ολέθρια, μισητά σκουπίδια, που μας απειλούν  θανάσιμα. Δεν είναι οι περίλυποι  δραπέτες από την κόλαση της φωτιάς ή της πείνας, οι οποίοι μέσα στα αδιέξοδα τους αναζητούν καταφύγιο σε ένα προορισμό εξουσιασμένο από κτήνη.  Είναι όσοι εγκληματίες κατοικοεδρεύουν στις βάσεις μαζί με τους ημεδαπούς χειροκροτητές, λακέδες τους.
 <br/>
 <br/>
 Τα απορρίμματα για την εξυγίανση της κοινωνίας πρέπει όντως να θάβονται στις χωματερές της ιστορίας.
 <br/>
 <br/>
 ΚΜ (μέλος της Πρωτοβουλίας Αντίστασης)
 <div style="clear: both;">
 </div>
</div>

</div>


<div class='source'><p>Source: <a href="https://antigeitonies3.blogspot.com/2024/03/blog-post_40.html">https://antigeitonies3.blogspot.com/2024/03/blog-post_40.html</a></p></div>
</div>
</body></html>