{"title": "pc 17 marzo - Urso/Acciaierie-ex Ilva - Come gi\u00e0 denunciato dallo Slai cobas: si tratta di una vera e propria RESTAURAZIONE", "published time": "2024-03-17T15:35:00+08:00", "images": ["https://st.ilfattoquotidiano.it/wp-content/uploads/2024/02/27/2802-naziozoo10_a0hffghph01_24504-e1709100869705-690x362.jpg"], "content": "<div class=\"post-body entry-content\" id=\"post-body-5056612741023665860\" itemprop=\"description articleBody\">\n <p>\n  <i style=\"font-size: large;\">\n   Dal blog tarantocontro\n  </i>\n </p>\n <p>\n  <i style=\"font-size: large;\">\n   <b>\n    I condannati, chi ha fatto parte delle azioni \ncriminali ai tempi di Riva e successivamente, non possono ora dirigere \nAcciaierie!\n   </b>\n  </i>\n </p>\n <div style=\"text-align: center;\">\n  <span>\n   <b>\n    19 aprile - giornata di sciopero e lotta - presidio al Tribunale di Paolo VI dove comincer\u00e0 l'appello del\n   </b>\n  </span>\n </div>\n <div style=\"text-align: center;\">\n  <span>\n   <b>\n    processo \"Ambiente svenduto\".\n   </b>\n   <b>\n    <i>\n     <br/>\n    </i>\n   </b>\n  </span>\n </div>\n <p>\n  <span>\n   <i>\n    Da Il fatto quotidiano\n   </i>\n  </span>\n </p>\n <p>\n  <b>\n   <span>\n    L\u2019Ilva di Stato sembra quella \ndei Riva: tornano l\u2019ex direttore condannato a 17 anni e il manager \nritenuto colpevole della morte di un operaio\n   </span>\n  </b>\n </p>\n <div class=\"wrapper-article-top\">\n  <picture class=\"main-image-article\">\n   <img alt=\"L\u2019Ilva di Stato sembra quella dei Riva: tornano l\u2019ex direttore condannato a 17 anni e il manager ritenuto colpevole della morte di un operaio\" class=\"attachment-ifq-primo-piano-small size-ifq-primo-piano-small wp-post-image\" height=\"336\" src=\"https://st.ilfattoquotidiano.it/wp-content/uploads/2024/02/27/2802-naziozoo10_a0hffghph01_24504-e1709100869705-690x362.jpg\" srcset=\"https://st.ilfattoquotidiano.it/wp-content/uploads/2024/02/27/2802-naziozoo10_a0hffghph01_24504-e1709100869705-690x362.jpg\" title=\"L\u2019Ilva di Stato sembra quella dei Riva: tornano l\u2019ex direttore condannato a 17 anni e il manager ritenuto colpevole della morte di un operaio\" width=\"640\"/>\n  </picture>\n  <div class=\"article-wrapper\">\n   <section class=\"catenaccio\">\n    <p>\n    </p>\n   </section>\n   <div class=\"social-article-wrapper\">\n    <div class=\"wrapper-info-article\">\n     <cite>\n      <a href=\"https://www.ilfattoquotidiano.it/blog/atundo/ptype/articoli/\" rel=\"author\">\n       di Andrea Tundo\n      </a>\n     </cite>\n     <span class=\"date\">\n      | 14 Marzo 2024\n     </span>\n    </div>\n   </div>\n   <section class=\"article-body\" id=\"article-body-7479269\">\n    <section class=\"article-content\">\n     <p>\n      Il cuore produttivo dell\u2019\n      <strong>\n       Ilva di Taranto\n      </strong>\n      \u00e8 di nuovo nelle mani di due\n      <strong>\n       condannati\n      </strong>\n      per gli episodi pi\u00f9 gravi avvenuti nell\u2019acciaieria. Nel silenzio generale, riappaiono tra i manager dell\u2019impianto\n      <strong>\n       Salvatore De Felice\n      </strong>\n      e\n      <strong>\n       Ruggero Cola\n      </strong>\n      per volont\u00e0 dei neo-commissari governativi Gianluca\n      <strong>\n       Quaranta\n      </strong>\n      ,\n      <a href=\"https://www.ilfattoquotidiano.it/in-edicola/articoli/2024/02/22/ilva-condannato-per-i-morti-in-fabbrica-il-neo-commissario/7454707/\" rel=\"noopener\" target=\"_blank\">\n       anche lui con una condanna per vicende avvenute nel siderurgico\n      </a>\n      , Giovanni\n      <strong>\n       Fiori\n      </strong>\n      e Davide\n      <strong>\n       Tabarelli\n      </strong>\n      . De Felice e Cola, scelti per supportare il nuovo dg\n      <strong>\n       Giuseppe Cavalli\n      </strong>\n      , il primo aiuter\u00e0 il direttore generale nella gestione dell\u2019\n      <strong>\n       area a caldo\n      </strong>\n      , quella che comprende\n      <strong>\n       altiforni\n      </strong>\n      e\n      <strong>\n       acciaierie\n      </strong>\n      , mentre il secondo si occuper\u00e0 di\n      <strong>\n       laminazione\n      </strong>\n      e\n      <strong>\n       tubifici\n      </strong>\n      . Faranno consulenza, sostanzialmente, su zone che conoscono benissimo, avendole gi\u00e0 dirette anche nell\u2019\n      <strong>\n       era Riva\n      </strong>\n      .\n E non sempre nel migliore dei modi, secondo i giudici..\n     </p>\n     <p>\n      De Felice \u2013 pensionato dal 2021 \u2013 \u00e8 stato condannato per l\u2019\n      <strong>\n       avvelenamento di acque\n      </strong>\n      e sostanze destinate alla\n      <strong>\n       alimentazione\n      </strong>\n      in primo grado nel maxi-processo\n      <strong>\n       Ambiente Svenduto\n      </strong>\n      ,\n il cui appello inizier\u00e0 tra poche settimane. In qualit\u00e0 di capo area \naltiforni, diretta tra il 2002 e il luglio 2012, e di\n      <span>\n      </span>\n     </p>\n     <a name=\"more\">\n     </a>\n     direttore dello \nstabilimento nel periodo seguente,\n     <a href=\"https://www.ilfattoquotidiano.it/2021/05/31/ilva-maxi-condanne-al-processo-ambiente-svenduto-22-anni-a-fabio-riva-20-a-nicola-tre-anni-e-sei-mesi-per-nichi-vendola/6215304/\" rel=\"noopener\" target=\"_blank\">\n      i giudici della\n      <strong>\n       Corte d\u2019Assise di Taranto\n      </strong>\n      gli hanno inflitto\n      <strong>\n       17 anni di carcere\n      </strong>\n     </a>\n     e l\u2019interdizione perpetua dai pubblici uffici, sentenziando che era\n     <strong>\n      \u201csenza dubbio\u201d\n     </strong>\n     a conoscenza che \u201cl\u2019impianto di sinterizzazione\u201d dell\u2019Ilva\n     <strong>\n      \u201cfosse una fonte di diossine\u201d\n     </strong>\n     . L\u2019ingegnere \u2013\n     <a href=\"https://www.ilfattoquotidiano.it/in-edicola/articoli/2021/09/11/condannato-per-i-veleni-ilva-il-pd-lo-candida-alle-elezioni/6317514/\" rel=\"noopener\" target=\"_blank\">\n      assai vicino ad ambienti del\n      <strong>\n       Pd\n      </strong>\n      locale e gi\u00e0 consigliere comunale a San Giorgio Jonico\n     </a>\n     \u2013 ritorna quindi in sella nonostante, si legge nelle\n     <strong>\n      motivazioni\n     </strong>\n     della condanna, fosse uno dei\n     <strong>\n      \u201cpi\u00f9 stretti collaboratori\u201d\n     </strong>\n     dei Riva e avesse un\n     <strong>\n      \u201cpieno coinvolgimento\u201d\n     </strong>\n     nelle\n     <strong>\n      \u201cpolitiche industriali\u201d\n     </strong>\n     degli allora proprietari dell\u2019acciaieria.\n     <p>\n     </p>\n     <p>\n      Ragioni per cui \u00e8 stato considerato responsabile dello \u201csversamento di sostanze nocive\u201d e della\n      <strong>\n       \u201ccontaminazione\u201d\n      </strong>\n      del\n      <strong>\n       mare\n      </strong>\n      e dei\n      <strong>\n       terreni\n      </strong>\n      dove c\u2019erano diverse aziende agricole locali. Quello che, sostengono i giudici,\n      <a href=\"https://www.ilfattoquotidiano.it/in-edicola/articoli/2024/02/22/ilva-condannato-per-i-morti-in-fabbrica-il-neo-commissario/7454707/\" rel=\"noopener\" target=\"_blank\">\n       sotto i Riva trasform\u00f2 l\u2019Ilva in qualcosa di simile a un \u201cdeposito di\n       <strong>\n        esplosivi\n       </strong>\n       gestito dai nostri imputati come fochisti\u201d\n      </a>\n      . La Corte non gli ha concesso neanche le attenuanti generiche perch\u00e9 De Felice aveva\n      <strong>\n       patteggiato\n      </strong>\n      in altri procedimenti, risalenti al 1999 e al 2007, per un\n      <strong>\n       omicidio colposo\n      </strong>\n      e\n      <strong>\n       lesioni\n      </strong>\n      . Precedenti che, scrivono i giudici, ne descrivono la\n      <strong>\n       \u201ccapacit\u00e0 a delinquere\u201d\n      </strong>\n      .\n     </p>\n     <p>\n      Cola,\n una carriera iniziata in Ilva nel lontano 1984 e interrottasi nel 2021,\n \u00e8 invece stato condannato da cos\u00ec poco tempo che le motivazioni non \nsono ancora note. Lo scorso 29 febbraio,\n      <a href=\"https://www.ilfattoquotidiano.it/2024/02/29/tre-dirigenti-ilva-condannati-per-la-morte-di-un-operaio-colpito-da-una-fiammata-di-ghisa/7463733/\" rel=\"noopener\" target=\"_blank\">\n       la giudice del tribunale di Taranto\n       <strong>\n        Federica Furio\n       </strong>\n       gli ha inflitto 6 anni di carcere\n      </a>\n      per la morte dell\u2019operaio\n      <strong>\n       Alessandro Morricella\n      </strong>\n      ,\n      <a href=\"https://www.ilfattoquotidiano.it/2015/06/12/alessandro-morricella-morto-loperaio-dellilva-investito-dalla-ghisa-liquida/1773258/\" rel=\"noopener\" target=\"_blank\">\n       deceduto il 12 giugno 2015 a causa di un incidente nel\n       <strong>\n        reparto Afo2\n       </strong>\n       avvenuto quattro giorni prima\n      </a>\n      . Aveva 35 anni. Il giovane lavoratore si era avvicinato al foro di colata dell\u2019\n      <strong>\n       altoforno 2\n      </strong>\n      per effettuare i prelievi finalizzati al controllo della temperatura della\n      <strong>\n       ghisa\n      </strong>\n      , ma invece della lenta fuoriuscita del materiale che scorre in un canale apposito, venne improvvisamente colpito da una\n      <strong>\n       fiammata\n      </strong>\n      di materiale liquido. Dopo un\u2019agonia durata quattro giorni, Morricella si spense a causa delle\n      <strong>\n       ustioni\n      </strong>\n      di secondo e terzo grado sul\n      <strong>\n       90% del corpo\n      </strong>\n      .\n     </p>\n     <p>\n      Si va quindi componendo con nuovi\n      <strong>\n       ritorni eccellenti\n      </strong>\n      la squadra che dovr\u00e0 operativamente gestire il tentativo di tenere in vita l\u2019Ilva in attesa che parta la nuova\n      <strong>\n       gara europea\n      </strong>\n      per assegnarla ai\n      <strong>\n       privati\n      </strong>\n      . Il ministro delle Imprese\n      <strong>\n       Adolfo Urso\n      </strong>\n      ha pi\u00f9 volte assicurato che il rilancio ci sar\u00e0 e grazie \nall\u2019amministrazione straordinaria \u00e8 stato sventato il rischio di un \nblocco degli impianti. Non solo. Il ministro ha anche sottolineato come i\n commissari scelti sono stati \u201cgiudicati da tutti in maniera eccellente\u201d\n e \u201channo rimesso in moto i\n      <strong>\n       processi produttivi\n      </strong>\n      a cominciare dalla messa in\n      <strong>\n       sicurezza degli impianti\n      </strong>\n      , che ovviamente ci preoccupava per l\u2019\n      <strong>\n       ambiente\n      </strong>\n      e la\n      <strong>\n       salute\n      </strong>\n      dei cittadini\u201d.\n      <em>\n       Ilfattoquotidiano.it\n      </em>\n      ha chiesto al ministero se fosse a conoscenza dei procedimenti \ngiudiziari che coinvolgono De Felice e Cola ma al momento della \npubblicazione non ha ancora ricevuto alcuna risposta.\n     </p>\n    </section>\n   </section>\n  </div>\n </div>\n <div style=\"clear: both;\">\n </div>\n</div>\n", "pdf_content": null, "pdf_links": [], "description": "Dal blog tarantocontro I condannati, chi ha fatto parte delle azioni  criminali ai tempi di Riva e successivamente, non possono ora dirigere...", "author": ["fannyhill"], "source": "https://proletaricomunisti.blogspot.com/2024/03/pc-17-marzo-ursoacciaierie-ex-ilva-come.html", "source_name": "proletari comunisti"}