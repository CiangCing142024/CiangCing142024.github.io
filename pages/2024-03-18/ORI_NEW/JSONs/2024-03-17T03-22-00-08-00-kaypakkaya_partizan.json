{"published time": "2024-03-17T03:22:00+08:00", "title": "HBDH Y\u00fcr\u00fctme Komitesi STAL\u0130N A\u00c7IKLAMASI", "description": "Stalin Kimdi?  Neden milyonlarca ezilen i\u015f\u00e7inin, emek\u00e7inin, kad\u0131nlar\u0131n, gen\u00e7lerin kahraman\u0131yd\u0131? Burjuvazinin kabusu nas\u0131l oldu?", "images": ["https://www.kaypakkayahaber.com/sites/default/files/styles/grid-34/public/220404-stalin-mao_bulganin_stalin_ulbricht_tsedenbal.jpg?itok=mwV9gfK-"], "content": "<div class=\"field-item evenfield field-name-field-ns-article-media field-type-file field-label-hidden\">\n <div class=\"file file-image file-image-jpeg\" id=\"file-7761\">\n  <div class=\"content\">\n   <p class=\"IMAGE_ARCHIVED\">\n    &lt;The image of this location is in the list above, but in order to protect the site's traffic costs, it cannot be displayed here, sorry.&gt;\n   </p>\n  </div>\n </div>\n</div>\n<div class=\"field-item evenfield field-name-field-ns-article-body field-type-text-long field-label-hidden\">\n <p>\n </p>\n <p>\n  Marksizm-Leninizmin y\u0131lmaz sava\u015f\u00e7\u0131s\u0131, proletayan\u0131n \u00e7elikten iradesi, ezilen halklar\u0131n umudu, kapitalizmin ve fa\u015fizmin korkulu r\u00fcyas\u0131; Josef Stalin. 5 Mart 1953 y\u0131l\u0131nda \u00f6l\u00fcms\u00fczl\u00fc\u011fe u\u011furlad\u0131\u011f\u0131m\u0131z K\u0131z\u0131l Ordunun Ba\u015fkomutan\u0131, SBKP MK Genel Sekreteri(1922-1953), Sovyetler Birli\u011fi Bakanlar Kurulu Ba\u015fkan\u0131(1941,1953), devrimci \u00f6nder Stalin\u2019in aram\u0131zdan ayr\u0131lal\u0131 tam 71 y\u0131l oldu.\n </p>\n <p>\n  Kapitalist d\u00fcnya kriz i\u00e7inde. Devrimci bunal\u0131m derinle\u015fiyor. Ticaret sava\u015flar\u0131 k\u0131z\u0131\u015f\u0131yor. Bloklar belirginle\u015fiyor. D\u00fcnyan\u0131n d\u00f6rt bir yan\u0131nda devam eden b\u00f6lgesel \u00e7at\u0131\u015fmalar ve vekalet sava\u015flar\u0131 b\u00fcy\u00fck y\u0131k\u0131m sava\u015flar\u0131na do\u011fru yol al\u0131yor. T\u00fcm kapitalist \u00fclke toplumlar\u0131 kutupla\u015f\u0131yor, kutuplara \u00e7ekiliyor. Sermaye egemenli\u011fi t\u00fcm yerk\u00fcrede sars\u0131l\u0131yor. Sermayenin sava\u015f \u00f6rg\u00fctlenmesi ve kanl\u0131 diktat\u00f6rl\u00fc\u011f\u00fc olarak fa\u015fizm, hemen t\u00fcm kapitalist merkezlerde g\u00fc\u00e7lendiriliyor, \u00f6ne \u00e7\u0131kar\u0131l\u0131yor. Sermaye bu ama\u00e7la tarihin yeniden-yaz\u0131m\u0131na giri\u015fti. Eski sosyalist \u00fclkeler ve baz\u0131 eski Sovyet cumhuriyetlerinde naziler kurtar\u0131c\u0131, nazi i\u015fbirlik\u00e7ileri ulusal kahraman, k\u0131z\u0131l ordu ise i\u015fgalci haline getiriliyor. Ukrayna \u00f6rne\u011finde oldu\u011fu gibi, emperyalistlerin tezgahlad\u0131\u011f\u0131 a\u00e7\u0131k fa\u015fist darbe ile iktidar\u0131 ald\u0131\u011f\u0131 yerlerde kom\u00fcnizmin simgeleri bile yasaklan\u0131yor.\n </p>\n <p>\n  Sermayenin bunal\u0131m\u0131 derinle\u015ftik\u00e7e fa\u015fist sald\u0131rganl\u0131k \u00f6ne \u00e7\u0131k\u0131yor, kom\u00fcnizmin de\u011ferleri hedef tahtas\u0131na oturtuluyor. Devrim ve kar\u015f\u0131-devrim k\u00fcresel arenada her cephede kar\u015f\u0131 kar\u015f\u0131ya geliyor. Kapitalist d\u00fcnya yar\u0131n\u0131ndan emin de\u011fil. Korkuyorlar! U\u00e7urumun kenar\u0131ndalar ve bir ad\u0131m sonras\u0131 onlar i\u00e7in tam bir felaket. Kom\u00fcnizmin de\u011ferlerine hi\u00e7 olmad\u0131\u011f\u0131 kadar sald\u0131rmalar\u0131 bundan. Uluslararas\u0131 kom\u00fcnist hareketin ve d\u00fcnya halklar\u0131n\u0131n \u00f6nder yolda\u015f\u0131 Stalin, \u00f6zelikle son d\u00f6nemde burjuva d\u00fcnyan\u0131n en temel hedefi haline geldi. Emek\u00e7i halklar sevgiyle sahiplendik\u00e7e burjuvazinin sald\u0131r\u0131lar\u0131 daha da artt\u0131. En ipe sapa gelmez su\u00e7lamalar yap\u0131ld\u0131. Kendi\n  <em>\n   \u201c\u00f6zg\u00fcr d\u00fcnyalar\u0131ndaki\u201d\n  </em>\n  inceltilmi\u015f \u015fiddet ve vah\u015fetin ad\u0131n\u0131 bile anmaz ve insanl\u0131\u011fa kar\u015f\u0131 i\u015fledikleri su\u00e7lar\u0131 b\u00fcy\u00fck bir titizlikle has\u0131ralt\u0131 ederken, Stalin\u2019i\n  <em>\n   \u201chabis diktat\u00f6r\u201d\n  </em>\n  olarak resmetmeye \u00e7al\u0131\u015f\u0131yorlar. B\u00fct\u00fcn propaganda ara\u00e7lar\u0131 bunun i\u00e7in \u00e7al\u0131\u015f\u0131yor. Ama her defas\u0131nda emek\u00e7ilerin ellerinde Stalin resimleri \u00e7o\u011fal\u0131yor, ona y\u00f6nelik sevgi seli b\u00fcy\u00fcyor. Devrimci bunal\u0131m derinle\u015ftik\u00e7e devrimin simgeleri de emek\u00e7iler aras\u0131nda yayg\u0131nl\u0131k kazan\u0131yor, kom\u00fcnizmin de\u011ferleri her ge\u00e7en g\u00fcn daha geni\u015f emek\u00e7i y\u0131\u011f\u0131nlar\u0131 taraf\u0131ndan sahipleniliyor. \u00d6l\u00fcm\u00fcn\u00fcn 71. y\u0131ld\u00f6n\u00fcm\u00fcnde Stalin ad\u0131, uluslararas\u0131 proletaryan\u0131n \u00e7elik iradesinin simgesi olarak ya\u015famaya devam ediyor.\n </p>\n <p>\n  <strong>\n   Stalin Kimdi?\n  </strong>\n  Neden milyonlarca ezilen i\u015f\u00e7inin, emek\u00e7inin, kad\u0131nlar\u0131n, gen\u00e7lerin kahraman\u0131yd\u0131? Burjuvazinin kabusu nas\u0131l oldu?\n </p>\n <p>\n  Josef Stalin 18 Aral\u0131k 1878 y\u0131l\u0131nda Gori\u2019de do\u011fdu. Tiflis\u2019te RSD\u0130P\u2019e 1898 y\u0131l\u0131nda kat\u0131ld\u0131. 1903 y\u0131l\u0131nda Bol\u015feviklere kat\u0131ld\u0131. RSD\u0130P 2. Kongresi\u2019nde kararl\u0131 duru\u015fu ve devrimcilikteki \u0131srarc\u0131 tavr\u0131yla Lenin\u2019in dikkatini \u00e7ekti.\n  <em>\n   \u2018\u2019Rusya uzun zaman \u00f6nce iki kar\u015f\u0131t s\u0131n\u0131fa b\u00f6l\u00fcnd\u00fc: burjuvazi ve proletarya.\u2019\u2019, \u2018\u2019 \u015eu art\u0131k kimse i\u00e7in bir s\u0131r de\u011fil, iki s\u0131n\u0131f aras\u0131ndaki bu m\u00fccadele modern ya\u015fam\u0131m\u0131z\u0131n etraf\u0131nda d\u00f6nd\u00fc\u011f\u00fc ana eksendir. Refah i\u00e7indeki burjuvazi uzla\u015f\u0131lmaz d\u00fc\u015fman\u0131m\u0131zd\u0131r.\u2019\u2019 (Proleter S\u0131n\u0131f ve Proleterlerin Partisi, 1 Ocak 1905, Josef Stalin)\n  </em>\n  diyerek \u00e7izgisinin netli\u011fini ifade etmi\u015fti. RSD\u0130P\u2019in ve Bol\u015feviklerin Kafkas b\u00f6lge temsilcisi konumuna geldi. Devrimden \u00f6nce propaganda ve parti gazetesi ile ilgileniyordu. Pravda ve ba\u015fka parti yay\u0131nlar\u0131n\u0131n edit\u00f6rl\u00fc\u011f\u00fcn\u00fc yap\u0131yor ve bu yay\u0131nlarda \u2018\u2019Stalin\u2019\u2019 mahlas\u0131yla d\u00fczenli olarak yaz\u0131yordu. Yeralt\u0131 matbaalar\u0131n\u0131n kurulmas\u0131na, yay\u0131nlar\u0131n kitlelere ula\u015ft\u0131r\u0131lmas\u0131nda aktif rol oynuyordu. G\u00f6steriler, grevler ve i\u015f b\u0131rakmalar \u00f6rg\u00fctl\u00fcyordu. \u00c7at\u0131\u015fma birlikleri ve parti komiteleri yap\u0131land\u0131r\u0131yor, parti ihtiya\u00e7lar\u0131 i\u00e7in illegal eylemler \u00fcstleniyor, \u00f6rg\u00fcte para ve silah buluyordu. 1905\u2019deki devrim bozguna u\u011frad\u0131. Takip eden y\u0131llarda Stalin hep Lenin\u2019in yan\u0131nda yer alarak Men\u015fevik tasfiyecilere kar\u015f\u0131 m\u00fccadele ediyor, i\u015f\u00e7i s\u0131n\u0131f\u0131n\u0131n partisinin Men\u015fevikler taraf\u0131ndan i\u00e7ten par\u00e7alanmas\u0131na engel oluyordu.\u00a0 1912\u2019de Lenin\u2019in \u00f6nerisi \u00fczerine Stalin Bol\u015fevik Parti\u2019nin Merkez Komitesi\u2019ne girdi. Partinin Rusya\u2019daki faaliyetlerini y\u00f6nlendiriyordu. 8 defa tutukland\u0131, 7 defa s\u00fcrg\u00fcne yolland\u0131, 6 defa s\u00fcrg\u00fcnden ka\u00e7t\u0131.\n </p>\n <p>\n  1917 \u015eubat Devriminin ard\u0131ndan son s\u00fcrg\u00fcn\u00fcnden Petrograd\u2019a d\u00f6nd\u00fc. Bu d\u00f6nemde Bol\u015fevikler \u015eubat Devrimi\u2019ne haz\u0131rl\u0131ks\u0131z yakalanm\u0131\u015flard\u0131. Lenin dahil olmak \u00fczere \u00f6nde gelen t\u00fcm liderler Bat\u0131 Avrupa \u00fclkelerinde veya yurt i\u00e7inde s\u00fcrg\u00fcndeydi. Ge\u00e7ici H\u00fck\u00fcmetin bask\u0131c\u0131 ve i\u015fbirlik\u00e7i tutumu kitleler taraf\u0131ndan tepki topluyordu. Devrimci g\u00fc\u00e7lere sald\u0131r\u0131lar\u0131 barda\u011f\u0131 ta\u015f\u0131ran son damla olmu\u015ftu. Temmuz Ayaklanmas\u0131nda bir araya gelen i\u015f\u00e7iler, yoksul k\u00f6yl\u00fcler ve denizciler harekete ge\u00e7tiler. Stalin bu d\u00f6nemlerde toplanan RSD\u0130P 6. Kongresinde Lenin\u2019in Ge\u00e7ici H\u00fck\u00fcmet taraf\u0131ndan aranmas\u0131 \u00fczerine teklif edilen ve Lenin\u2019in teslim olmas\u0131n\u0131 i\u00e7eren g\u00f6r\u00fc\u015flere \u015fiddetle kar\u015f\u0131 \u00e7\u0131kt\u0131. Bol\u015feviklerin yeniden toparlanmas\u0131nda ve Lenin\u2019in korunmas\u0131nda sorumluluk ald\u0131. Bu zor g\u00fcnlerde Sverdlov\u2019la birlikte partinin y\u00f6netimini \u00fcstlendi. Ekim Devrimi ile Bol\u015fevikler iktidar\u0131 ald\u0131. Stalin, Lenin\u2019in ba\u015fkanl\u0131\u011f\u0131ndaki ilk Sovyet H\u00fck\u00fcmeti\u2019nde Milliyetler Halk Komiseri olarak yerini ald\u0131. Lenin\u2019in \u00f6nerisi ile 1922 y\u0131l\u0131nda\u00a0 Sovyetler Birli\u011fi Kom\u00fcnist Partisi Genel Sekreteri se\u00e7ildi.\n </p>\n <p>\n  <em>\n   \u2018\u2019Geli\u015fmi\u015f \u00fclkelerin 50-100 sene gerisindeyiz, bu a\u00e7\u0131\u011f\u0131 10 senede kapatmal\u0131y\u0131z. Ya kapat\u0131r\u0131z ya da bizi ezip ge\u00e7erler.\u2019\u2019\n  </em>\n  diyerek ekonomik kalk\u0131nman\u0131n \u00f6neminin \u00fczerinde s\u0131k s\u0131k durdu. Lenin\u2019in \u00f6l\u00fcm\u00fcnden sonrada Stalin\u2019in \u00f6nc\u00fcl\u00fc\u011f\u00fcnde Sovyetler Birli\u011fi\u2019nin ekonomik kalk\u0131nma ve g\u00fc\u00e7lendirme hedefleri devam ettirildi. T\u00fcm Sovyetler Birli\u011fi\u2019nin elektiri\u011fe ula\u015fmas\u0131na y\u00f6nelik planlamalar uyguland\u0131. End\u00fcstriyel \u00fcretim iyile\u015ftirildi ve artt\u0131r\u0131ld\u0131. Bilim ivme kazand\u0131, okur-yazar olmayan neredeyse kimse kalmad\u0131. Bu hedeflerin hepsi birbiri ile ba\u011flant\u0131l\u0131yd\u0131. Birini ba\u015farmadan di\u011ferlerini ba\u015farmak m\u00fcmk\u00fcn de\u011fildi. Yeni in\u015faatlar, fabrikalar ve tarlalar milyonlarca i\u015f\u00e7iye ihtiya\u00e7 duyuyordu. Modern donan\u0131m\u0131 olmayan k\u00fc\u00e7\u00fck \u00f6l\u00e7ekli tarlalar, kent n\u00fcfusu artan, devasa bir \u00fclkeyi besleyemezdi. \u00dclke geli\u015fmi\u015f bir sanayisi olmadan kendini savunmada yetersiz kal\u0131rd\u0131. \u0130lk emperyalist k\u0131y\u0131mdan sonra gelen s\u00f6zde bar\u0131\u015f\n  <em>\n   (Versailles Antla\u015fmas\u0131, 1919)\n  </em>\n  g\u00f6r\u00fcn\u00fcml\u00fc ate\u015fkes yaln\u0131zca bir ate\u015fkesten ibaretti. Yeni bir sava\u015f\u0131n ba\u015flamas\u0131 an meselesiydi. Bol\u015fevikler bunu \u00e7ok iyi biliyordu. Savunma sanayisinin geli\u015fmesine\u00a0 a\u011f\u0131rl\u0131k verildi. Yap\u0131lamaz denilen ne varsa yap\u0131ld\u0131. \u0130lk 5 y\u0131lda 50-100 y\u0131la denk gelen bir geli\u015fim g\u00f6sterildi.\n </p>\n <p>\n  Emperyalistler, Birinci Emperyalist Payla\u015f\u0131m Sava\u015f\u0131 sonras\u0131nda sosyalizmin y\u00fckseli\u015finden korkuya kap\u0131lm\u0131\u015f, devrimleri \u00f6nlemek i\u00e7in fa\u015fist sald\u0131r\u0131lar ba\u015flatm\u0131\u015ft\u0131r. Kapitalizmin b\u00fcy\u00fck bunal\u0131mlar ya\u015fad\u0131\u011f\u0131 y\u0131llarda sosyalizmin g\u00fc\u00e7lenmesi emperyalistlerin sava\u015f planlar\u0131n\u0131n ba\u015flamas\u0131na yol a\u00e7m\u0131\u015f, sava\u015fa y\u00f6nelimi h\u0131zland\u0131rm\u0131\u015ft\u0131r. B\u00fcy\u00fck sava\u015ftan yenilgi ile \u00e7\u0131kan Alman emperyalizmi i\u00e7in d\u00fcnya pazarlar\u0131n\u0131n kaybedilmi\u015f olmas\u0131, Sovyetler Birli\u011fi\u2019nin hedef g\u00f6sterilmesi, o tarihlerde ya\u015fanan geli\u015fmeler taraf\u0131ndan ortaya konuluyor. Almanya i\u00e7in Versailles Antla\u015fmas\u0131\u2019n\u0131n getirdi\u011fi yat\u0131r\u0131mlar, y\u00fck\u00fcml\u00fcl\u00fckler ve tazminatlar yava\u015f yava\u015f reddediliyor, anla\u015fma maddeleri \u00e7i\u011fneniyordu. \u0130ngiltere\u2019nin ba\u015f\u0131n\u0131 \u00e7ekti\u011fi di\u011fer emperyalistlerin deste\u011fi ve y\u00f6nlendirmesiyle Alman fa\u015fizmi sava\u015f haz\u0131rl\u0131klar\u0131na ve silahlanmaya h\u0131z veriyordu. Versailles Antla\u015fmas\u0131\u2019n\u0131n reddi ve Milletler Cemiyeti\u2019nden \u00e7ekilme ad\u0131mlar\u0131 fa\u015fizmin yolunu a\u00e7\u0131yordu. 22 Haziran 1941\u2019de Alman fa\u015fizmi Sovyetler Birli\u011fi\u2019ne sald\u0131rd\u0131. Avrupa \u00fclkelerinin ekonomilerini, sanayisini, insan g\u00fcc\u00fcn\u00fc, tanklar\u0131n\u0131, toplar\u0131n\u0131, t\u00fcm kaynaklar\u0131n\u0131 i\u015fgal ya da i\u015f birli\u011fi yoluyla ele ge\u00e7iren Alman fa\u015fizmi, d\u00fcnya g\u00fcc\u00fc haline gelmi\u015fti. \u0130ngiltere d\u0131\u015f\u0131ndaki Avrupa \u00fclkeleri ya Almanlar\u0131 destekliyordu ya da emri alt\u0131na girmi\u015fti. Bu g\u00fc\u00e7le Sovyetler Birli\u011fi\u2019ne sald\u0131r\u0131 ba\u015flat\u0131lm\u0131\u015ft\u0131. Alman fa\u015fizmi d\u0131\u015f\u0131nda, Avrupadaki di\u011fer fa\u015fist devletlerin ordular\u0131, askerleri de sald\u0131r\u0131ya kat\u0131l\u0131yordu.\n </p>\n <p>\n  19 A\u011fustos 1942\u2019de fa\u015fist ordular Stalingrad\u2019a sald\u0131r\u0131ya ge\u00e7tiler. Stalin\u2019in \u00f6nc\u00fcl\u00fc\u011f\u00fcnde K\u0131z\u0131l Ordu, Stalingrad\u2019\u0131n her soka\u011f\u0131n\u0131, her binas\u0131n\u0131, her metrekaresini a\u011f\u0131r bedeller \u00f6deyerek savundu, fa\u015fist ordular\u0131 ku\u015fatmay\u0131 ba\u015fard\u0131. Stalingrad\u2019daki fa\u015fist ordular 31 Ocak 1943\u2019te teslim oldular. Stalingrad zaferi d\u00fcnya tarihinin en \u00f6nemli d\u00f6n\u00fcm noktas\u0131d\u0131r. 27 Ocak 1944\u2019te, 900 g\u00fcn s\u00fcren Leningrad\u2019daki fa\u015fist ku\u015fatma k\u0131r\u0131ld\u0131. Ekim Devrimi\u2019nin ba\u015fkenti, devrimin lideri ve Sovyetler Birli\u011fi\u2019nin kurucu \u00f6nderi olan Lenin\u2019in ad\u0131n\u0131 ta\u015f\u0131yan kent, sava\u015f\u0131 zafere kadar s\u00fcrd\u00fcrd\u00fc. Stalingrad zaferinden bir y\u0131l sonra kazan\u0131lan Leningrad zaferi ile beraber K\u0131z\u0131l Ordu Avrupa\u2019ya do\u011fru ilerlemeye ba\u015flad\u0131. K\u0131z\u0131l Ordu 1945 y\u0131l\u0131n\u0131n Ocak ay\u0131nda Polonya ba\u015fkenti Var\u015fova\u2019y\u0131 ve en b\u00fcy\u00fck katliamlar\u0131n yap\u0131ld\u0131\u011f\u0131 toplama kamp\u0131 olan Auschwitz\u2019i kurtard\u0131. Berlin\u2019e do\u011fru y\u00fcr\u00fcrken Romanya, Bulgaristan, Polonya, Macaristan, \u00c7ekoslovakya ve Yugoslavya, Arnavutluk\u2019ta i\u015fgal k\u0131r\u0131ld\u0131. K\u0131z\u0131l Ordu, fa\u015fist ordular\u0131 yenerek, ezerek Berlin\u2019e fa\u015fizmin merkezine kadar y\u00fcr\u00fcd\u00fc. 1945 Nisan ay\u0131nda Berlin K\u0131z\u0131l Ordu taraf\u0131ndan ku\u015fat\u0131ld\u0131. 9 May\u0131s 1945\u2019e kadar s\u00fcren ku\u015fatma K\u0131z\u0131l Ordu\u2019nun zaferi ile sonu\u00e7land\u0131. Sosyalizmi d\u00fcnya \u00fczerinden silmek i\u00e7in Sovyetler Birli\u011fi\u2019ne sald\u0131r\u0131yla y\u00fcr\u00fct\u00fclen sava\u015f, sosyalizmin fa\u015fizme ve emperyalizme kar\u015f\u0131 zaferiyle sonu\u00e7land\u0131. Sosyalizm d\u00fcnya \u00fczerinde daha g\u00fc\u00e7l\u00fc hale geldi. D\u00fcnya n\u00fcfusunun \u00fc\u00e7te biri sosyalizm bayra\u011f\u0131 alt\u0131nda topland\u0131.\n </p>\n <p>\n  Emperyalistler ve burjuva g\u00fc\u00e7ler hala Sovyetler Birli\u011fi\u2019nin ve sosyalizmin 9 May\u0131s 1945\u2019teki b\u00fcy\u00fck zaferinin \u00fczerine konmaya, zaferi \u00f6nemsizle\u015ftirmeye \u00e7al\u0131\u015f\u0131yorlar. Tam da bu sebepten Marksizm-Leninizmin y\u0131lmaz sava\u015f\u00e7\u0131s\u0131, proletayan\u0131n \u00e7elikten iradesi, ezilen halklar\u0131n umudu, K\u0131z\u0131l Ordu Ba\u015fkomutan\u0131 Josef Stalin\u2019e sald\u0131r\u0131yorlar.\n </p>\n <p>\n  9 May\u0131s 1945, sosyalizmin fa\u015fizme kar\u015f\u0131 kazand\u0131\u011f\u0131, Sovyetler Birli\u011fi\u2019nin orak-\u00e7eki\u00e7li k\u0131z\u0131l bayra\u011f\u0131n\u0131n Berlin\u2019de Alman parlamento binas\u0131na dikildi\u011fi, d\u00fcnya tarihindeki en b\u00fcy\u00fck zaferin tarihidir. Fa\u015fizmin teslim al\u0131nd\u0131\u011f\u0131, kaybetti\u011fi tarihtir. Naziler Sovyetler Birli\u011fi\u2019ne sald\u0131rd\u0131\u011f\u0131nda ellerini ovu\u015fturarak sosyalizmin \u00f6l\u00fcm\u00fcn\u00fc bekleyenlerin hayal k\u0131r\u0131kl\u0131\u011f\u0131na u\u011frad\u0131\u011f\u0131 tarihtir. Korkun\u00e7 bedellere ra\u011fmen K\u0131z\u0131l Ordu, t\u00fcm insanl\u0131\u011f\u0131 fa\u015fizm/Nazizm belas\u0131ndan kurtard\u0131. \u0130\u015fte bunad\u0131r b\u00fct\u00fcn burjuvalar\u0131n Stalin\u2019e, K\u0131z\u0131l Ordu\u2019ya, Sovyetler Birli\u011fi\u2019ne h\u0131n\u00e7lar\u0131. Theodorakis\u2019in o g\u00fczel s\u00f6z\u00fcyle:\n  <em>\n   \u2018\u2019Ona, Stalin\u2019e, Stalingrad, Leningrad ve Berlin\u2019de zaferler kazanm\u0131\u015f K\u0131z\u0131l Ordu\u2019nun mare\u015faline dair s\u00f6yleyecek ba\u015fka s\u00f6z\u00fcn\u00fcz yok mu? Stalin ve K\u0131z\u0131l Ordu yeti\u015fmeseydi bug\u00fcn bizim elimizde ne kal\u0131rd\u0131. Bunu hi\u00e7 d\u00fc\u015f\u00fcnd\u00fcn\u00fcz m\u00fc? Hitler\u2019in d\u00fcnyay\u0131 binlerce Auschwitz\u2019lerle doldurmas\u0131na kim engel olacakt\u0131?\u2026 Orada, Avrupa\u2019da ve \u00f6zellikle \u0131rk\u00e7\u0131 devletlerde neden Stalin\u2019e ve kom\u00fcnizme sald\u0131r\u0131ld\u0131\u011f\u0131n\u0131 biliyorum. \u00c7\u00fcnk\u00fc o onlar\u0131n sevgili F\u00fchrerleri Adolf Hitler\u2019i alt etti.\u2019\u2019\n  </em>\n </p>\n <p>\n  Stalin, bug\u00fcn T\u00fcrkiye ve K\u00fcrdistan\u2019da dahil olmak \u00fczere d\u00fcnya ezilen halklar\u0131n ve proleterlerin \u00f6nc\u00fcs\u00fc; HBDH\u2019\u0131n, fa\u015fizme, emperyalizme ve kapitalizme kar\u015f\u0131 sava\u015f\u0131nda yol g\u00f6stermeye devam ediyor. Stalin\u2019in devrimci sava\u015f\u0131 ve m\u00fccadele bi\u00e7imi, bug\u00fcn Halklar\u0131n Birle\u015fik Devrim Hareketi\u2019nde ve sava\u015f\u0131nda somutlan\u0131yor. Nas\u0131l ki d\u00fcn fa\u015fizmi yendiysek yine yenece\u011fimizi ve bu sefer kal\u0131c\u0131 olarak tarihin \u00e7\u00f6pl\u00fc\u011f\u00fcne g\u00f6nderece\u011fimize s\u00f6z veriyoruz. Halklar\u0131n Birle\u015fik Devrim Hareketi olarak, K\u0131z\u0131l Ordu Ba\u015fkomutan\u0131, devrimci \u00f6nder Stalin\u2019i \u00f6l\u00fcms\u00fczl\u00fc\u011f\u00fcn\u00fcn 71. y\u0131l\u0131nda sayg\u0131 ve \u00f6zlemle an\u0131yoruz.\n </p>\n <p>\n  <strong>\n   \u015eAN OLSUN PROLETARYANIN VE EZ\u0130LEN HALKLARIN \u00d6L\u00dcMS\u00dcZ \u00d6NDER\u0130 STAL\u0130N\u2019E!\n  </strong>\n </p>\n <p>\n  <strong>\n   YA\u015eASIN DEVR\u0130M, YA\u015eASIN SOSYAL\u0130ZM!\n  </strong>\n </p>\n</div>\n", "source": "https://www.kaypakkayahaber.com/haber/hbdh-yurutme-komitesi-stalin-aciklamasi", "author": ["kaypakkaya partizan"], "labels": ["kaypakkaya haber"], "source_name": "kaypakkaya partizan"}