{"title": "pc 17 marzo - Razzismo di Stato e di governo - La cittadinanza negata", "published time": "2024-03-17T17:43:00+08:00", "images": ["https://secure.gravatar.com/avatar/99c23b90fb2a01eee8667191d58b4a69?s=18&d=mm&r=g"], "content": "<div class=\"post-body entry-content\" id=\"post-body-6818867588567946779\" itemprop=\"description articleBody\">\n <br/>\n <div class=\"post-48951 post type-post status-publish format-standard has-post-thumbnail hentry category-migranti\" id=\"post-48951\">\n  <div class=\"articleAuthorAvatar\">\n   <div class=\"authorAvatar\">\n    <img alt=\"\" class=\"avatar avatar-18 photo dontshowit showit\" height=\"18\" src=\"https://secure.gravatar.com/avatar/99c23b90fb2a01eee8667191d58b4a69?s=18&amp;d=mm&amp;r=g\" srcset=\"https://secure.gravatar.com/avatar/99c23b90fb2a01eee8667191d58b4a69?s=18&amp;d=mm&amp;r=g\" width=\"18\"/>\n    <span>\n     <a href=\"https://www.osservatoriorepressione.info/author/italo/\" rel=\"author\" title=\"Articoli scritti da: Osservatorio\">\n      Osservatorio\n     </a>\n    </span>\n   </div>\n  </div>\n </div>\n <p style=\"text-align: justify;\">\n  <em>\n   Cos\u00ec\n vengono respinte le richieste dei migranti che hanno partecipato a \nproteste e manifestazioni. Basta una segnalazione della Digos e dei \nservizi, senza reati, per respingere la richiesta di un cittadino \nstraniero. In tre anni sono 600 coloro che sono stati considerati \n\u201cpotenzialmente pericolosi\u201d. Ma non si sa il perch\u00e9.\n  </em>\n </p>\n <p>\n  <em>\n   di\n   <span>\n    <strong>\n     Gaetano De Monte\n    </strong>\n   </span>\n   e\n   <strong>\n    <span>\n     Marika Ikonomu\n    </span>\n   </strong>\n   da Il Domani\n  </em>\n </p>\n <p style=\"text-align: justify;\">\n  Urlare \u201cviva l\u2019Italia antifascista!\u201d non\n \u00e8 reato. Anzi, l\u2019antifascismo \u00e8 un valore protetto dalla Costituzione, \ncos\u00ec come protestare per quello che le istituzioni non stanno facendo \nper il clima. Al Festival della letteratura di Mantova, un attivista \nclimatico aveva esposto un cartello con la scritta \u201cma non sentite il \ncaldo?\u201d. Tra gli sponsor c\u2019era Eni. In entrambi i casi il dissenso \npolitico \u00e8 stato criminalizzato e le persone sono state identificate. Le\n informazioni raccolte sono confluite nella banca dati SdI del ministero\n dell\u2019Interno.\n </p>\n <p style=\"text-align: justify;\">\n  In assenza di motivi validi e \ncomunicati, per\u00f2, c\u2019\u00e8 il rischio che si affermi una forma arbitraria di \nschedatura. E che chi sta esercitando la libera manifestazione del \nproprio pensiero venga trattato come un soggetto pericoloso, un \nsovversivo. Non sfugge che le conseguenze di questa nuova \u201cprassi\u201d \npossano essere ben peggiori per chi non \u00e8 cittadino italiano e si \nritrova a presentare alla pubblica amministrazione la richiesta di \ncittadinanza. Un \u201cmero sospetto\u201d pu\u00f2 infatti portare a un diniego. \n\u201cDall\u2019istruttoria sono emersi elementi che non consentono di escludere \npossibili pericoli per la sicurezza della Repubblica e per tale motivo \nostativo alla concessione della cittadinanza\u201d. Con queste poche parole, \ntre righe senza nessun\u2019altra spiegazione, solo un semplice sospetto, il \nministero dell\u2019Interno, negli ultimi tre anni, ha rigettato le domande \ndi cittadinanza di centinaia di cittadini\n  <span>\n  </span>\n </p>\n <a name=\"more\">\n </a>\n stranieri che avevano tutto il\n diritto di acquisirla. E lo ha fatto senza che queste persone avessero \nmai commesso un reato, fossero mai state indagate o imputate in un \nprocedimento penale, dunque, senza che avessero una macchia sul proprio \ncasellario giudiziario.\n <span>\n </span>\n <p>\n </p>\n <p style=\"text-align: justify;\">\n  Punire il dissenso \u2013 \u00c8 il caso, per \nesempio, di un uomo di 31 anni che \u00e8 nato in Marocco ma vive da 15 anni a\n Verona. Karim (nome di fantasia) ha chiesto di rimanere anonimo per \nproteggere la sua identit\u00e0 e il suo ricorso contro il diniego della \ncittadinanza. Nella citt\u00e0 scaligera \u00e8 molto conosciuto e stimato, \nsoprattutto nel mondo universitario e dell\u2019associazionismo dove opera da\n tempo come volontario e operatore. Fa parte del Laboratorio autogestito\n Paratodos, uno degli spazi sociali pi\u00f9 grandi di Verona che svolge \ndiverse attivit\u00e0 di carattere sociale, come la scuola di italiano, lo \nsportello sociale, corsi ed eventi culturali. Ma anche un importante \nluogo di critica e politica dal basso, attraverso l\u2019organizzazione di \nmanifestazioni di piazza.\n </p>\n <p style=\"text-align: justify;\">\n  Sul piano lavorativo e sociale, \nprofessori universitari, dipendenti dell\u2019azienda ospedaliera della \ncitt\u00e0, assessori e consiglieri del comune hanno raccontato che \nl\u2019approccio di Karim \u00e8 quello di apertura e collaborazione, capace di \navvicinare culture diverse, di costruire ponti. Una professoressa \ndell\u2019universit\u00e0 di Siena, che conosce il suo lavoro, ha sottolineato la \nsua capacit\u00e0 di confronto pacifico, altruismo e senso civico, \ndefinendolo \u201cun giovane uomo che sta rendendo l\u2019Italia un paese \nmigliore\u201d. Non ha precedenti, n\u00e9 procedimenti penali in corso e non ha \nmai commesso reati. Ma il ministero dell\u2019Interno su di lui nutre un \nsospetto, e Karim l\u2019ha scoperto quando gli \u00e8 stata notificata una \ncomunicazione secondo cui vi sarebbero \u201celementi che non consentono di \nescludere possibili pericoli per la sicurezza della Repubblica\u201d che, \novviamente, costituiscono un ostacolo alla concessione della \ncittadinanza.\n </p>\n <p style=\"text-align: justify;\">\n  In situazioni analoghe alla sua, alla \nbase della decisione c\u2019era un rapporto delle forze dell\u2019ordine. Per \nquesto l\u2019uomo ipotizza di essere stato attenzionato dalla divisione \nlocale, per la frequentazione e partecipazione alle attivit\u00e0 del centro \nsociale e per il suo impegno da attivista sul territorio in favore dei \npi\u00f9 deboli. Gi\u00e0, perch\u00e9 queste storie sembrano essere un passo oltre la \ncriminalizzazione del dissenso attraverso l\u2019identificazione nelle banche\n dati della polizia di cui questo giornale ha gi\u00e0 dato conto.\n </p>\n <p style=\"text-align: justify;\">\n  Cittadino modello \u2013 Karim ha raccontato a\n Domani di aver presentato la domanda di cittadinanza per \nnaturalizzazione, avendone i requisiti, nel febbraio 2019. L\u2019uomo \u00e8 \narrivato in Italia con la famiglia nel 2008, quando aveva 15 anni, e ha \nottenuto prima un diploma di scuola superiore e poi la laurea nel 2021. \nNel frattempo ha partecipato attivamente a progetti formativi \nall\u2019interno dell\u2019istituto, ed \u00e8 stato rappresentante della sua scuola \nall\u2019Expo di Milano, alla presenza delle pi\u00f9 alte cariche dello stato. \nInsomma, siamo di fronte a un \u201ccittadino modello\u201d che ha intrecciato, \nnegli anni in cui ha vissuto in Italia, molteplici relazioni sia \nprofessionali, con associazioni del terzo settore, universit\u00e0 e \nistituzioni pubbliche locali, sia personali, aiutando persone in \ndifficolt\u00e0. \u201cIn quanto ragazzo, diciamo cos\u00ec, di seconda generazione \u00e8 \ncome se non avessi il diritto al dissenso, alla critica e alla \npartecipazione politica. In generale alla conoscenza del mondo che mi \ncirconda\u201d, racconta Karim.\n </p>\n <p style=\"text-align: justify;\">\n  \u201cSi preferisce una persona che vive una \nvita casa e lavoro, non esce e non partecipa\u201d, continua, \u201cinvece di \nconsiderare un cittadino modello chi prende parte alla vita politica\u201d. I\n suoi avvocati, che hanno presentato ricorso al Tar, fanno notare come \nsia gi\u00e0 membro attivo della societ\u00e0 civile italiana e come \nquotidianamente dia corpo ai valori della Costituzione. Il tribunale \namministrativo avr\u00e0 quattro anni di tempo per decidere.\n </p>\n <p style=\"text-align: justify;\">\n  Al di sopra di ogni sospetto \u2013 Eppure, \nper il ministero dell\u2019Interno che ha valutato e firmato il rigetto della\n domanda di cittadinanza, l\u2019uomo \u00e8 considerato potenzialmente \npericoloso. Secondo il dicastero, \u201cgli elementi ostativi provengono da \norganismi istituzionalmente preposti a operare per la sicurezza dello \nstato, riconducibili a fonti affidabili di cui non \u00e8 dato dubitare, e \nquindi, non risulta possibile esplicitare ulteriormente i suddetti \nelementi ostativi\u201d. E ancora, i funzionari del Viminale ritengono che \n\u201cla verifica della sussistenza di motivi inerenti alla sicurezza della \nRepubblica non si riduce all\u2019accertamento di fatti penalmente rilevanti \nma si estende all\u2019area della prevenzione dei reati\u201d.\n </p>\n <p style=\"text-align: justify;\">\n  Detto in altri termini: per vedersi \nrespinta la domanda di cittadinanza basta un semplice sospetto \ndell\u2019intelligence, non \u00e8 necessario aver commesso alcun reato. Basta \nessere stato citato in un report durante una manifestazione o fare parte\n di un movimento di contestazione, anche senza denunce o formali \nidentificazioni. Informative non conoscibili dall\u2019interessato. \u201cL\u2019ho \nvissuta come un\u2019intimidazione\u201d, commenta Karim, \u201cma ho continuato a far \nparte del movimento\u201d.\n </p>\n <p style=\"text-align: justify;\">\n  Nonostante il ricorso, poi, i suoi \nlegali non hanno avuto alcun dettaglio sulle accuse mosse, dato che \nquesto genere di atti \u00e8 secretato. L\u2019avvocato non pu\u00f2 quindi ricevere \naltra indicazione utile per sapere le motivazioni del diniego e cos\u00ec \ndifenderlo come la legge prevede. Non solo. La difesa dell\u2019uomo, pur \nriconoscendo l\u2019ampia discrezionalit\u00e0 del ministero dell\u2019Interno in \nmateria, ha evidenziato che la discrezionalit\u00e0 non pu\u00f2 giustificare \n\u201cl\u2019assenza di un minimo di contenuto motivazionale\u201d. La decisione sulla \nbase del mero sospetto, sottolineano gli avvocati, non pu\u00f2 degenerare in\n libero arbitrio: non spiegare con rigore le ragioni significa non \nconsentire alla persona di difendersi. Il ministero dell\u2019Interno non ha \nrisposto alle richieste di commento inviate via mail da Domani.\n </p>\n <p style=\"text-align: justify;\">\n  Non sono casi isolati \u2013 Secondo quanto \nemerso da un accesso agli atti presentato dall\u2019Associazione studi \ngiuridici sull\u2019immigrazione, \u201cil numero di istanze rigettate sulla base \ndi ragioni inerenti alla sicurezza della Repubblica era di 233 nel 2020,\n 169 nel 2021 e 218 nel 2022\u201d. Per il 2023 il dato ancora non \u00e8 \ndisponibile, ma \u00e8 possibile ipotizzare che segua la tendenza.\n </p>\n <p style=\"text-align: justify;\">\n  L\u2019autorit\u00e0 giudiziaria avrebbe il \ncompito di vigilare sul potere discrezionale della pubblica \namministrazione ma di fatto non entra nel merito, limitandosi a \nverificare la coerenza della spiegazione data dalla Digos da un punto di\n vista logico. Di solito sono poche righe di motivazione, molto \ngeneriche, e gli avvocati non solo non possono fare una copia degli atti\n di indagine \u2013 possono solo trascrivere sotto gli occhi dell\u2019autorit\u00e0 \u2013 \nma non hanno nemmeno la possibilit\u00e0 di opporre un\u2019eccezione oltre la \nmanifesta illogicit\u00e0. \u201cSono evidentemente valutazioni funzionali a una \npolitica di prevenzione che, svincolandosi dalla commissione di un fatto\n concreto, resta facilmente in bal\u00eca di pregiudizi razziali e \nvalutazioni politiche\u201d, dicono i legali. Resta il fatto che da questi \nsospetti \u00e8 impossibile difendersi, proprio per il carattere \ndiscrezionale dei provvedimenti in materia di cittadinanza che sono \naffidati alla decisione esclusiva del ministero dell\u2019Interno.\n </p>\n <div style=\"clear: both;\">\n </div>\n</div>\n", "pdf_content": null, "pdf_links": [], "description": "Osservatorio                ...", "author": ["maoist"], "source": "https://proletaricomunisti.blogspot.com/2024/03/pc-17-marzo-razzismo-di-stato-e-di.html", "source_name": "proletari comunisti"}