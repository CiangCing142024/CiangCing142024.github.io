<html><body>
<div class='article'>
<div class='title'><h1>Η νεολαία δεν είναι κρέας για τα κανόνια των ιμπεριαλιστών!</h1></div>
<hr/>
<div class='metadata'>
<meta property='description' content='protovant'/>
<meta property='images' content=''/>
<meta property='sections' content='αντιιμπεριαλισμος, αποψεις, Γεωργία Θάνου, εξαρτηση, πολιτικη, χανια'/>
<meta property='outside' content='2024-02-26T22-28-00-02-00'/>
<meta property='published_time' content='https://blogger.googleusercontent.com/img/b/R29vZ2xl/AVvXsEj9tw4Y9iA3DQv6ac0joiCfY_Fuvf91mQFaBt64nfG0R1WEgPn5zLfZkXF0_xS3qBLi673ubesBy89IWLMDU4VFPpHuAiBKoU7Jzh3fMyIPPFFNFHzSMZ1LsVWK1ylbvhqwyykBq2xb3UCUr4HfbdeRQf0seQp6esImx4H0BSChn9AvEWrVcK3vAPW-wL4/w230-h231/Picture1.png'/>
Description: protovant
<br>
Images: 
<br>
Sections: αντιιμπεριαλισμος, αποψεις, Γεωργία Θάνου, εξαρτηση, πολιτικη, χανια
<br>
Outside: 2024-02-26T22-28-00-02-00
<br>
Published Time: <a href="https://blogger.googleusercontent.com/img/b/R29vZ2xl/AVvXsEj9tw4Y9iA3DQv6ac0joiCfY_Fuvf91mQFaBt64nfG0R1WEgPn5zLfZkXF0_xS3qBLi673ubesBy89IWLMDU4VFPpHuAiBKoU7Jzh3fMyIPPFFNFHzSMZ1LsVWK1ylbvhqwyykBq2xb3UCUr4HfbdeRQf0seQp6esImx4H0BSChn9AvEWrVcK3vAPW-wL4/w230-h231/Picture1.png">000000.png</a>
</div>
<div class='content'>
<div class="post-body entry-content" id="post-body-1537761870751451599" itemprop="description articleBody">
 <div class="separator" style="clear: both; text-align: center;">
  <a href="https://blogger.googleusercontent.com/img/b/R29vZ2xl/AVvXsEj9tw4Y9iA3DQv6ac0joiCfY_Fuvf91mQFaBt64nfG0R1WEgPn5zLfZkXF0_xS3qBLi673ubesBy89IWLMDU4VFPpHuAiBKoU7Jzh3fMyIPPFFNFHzSMZ1LsVWK1ylbvhqwyykBq2xb3UCUr4HfbdeRQf0seQp6esImx4H0BSChn9AvEWrVcK3vAPW-wL4/s752/Picture1.png" style="margin-left: 1em; margin-right: 1em; text-align: center;">
   <img border="0" data-original-height="752" data-original-width="749" height="231" src="https://blogger.googleusercontent.com/img/b/R29vZ2xl/AVvXsEj9tw4Y9iA3DQv6ac0joiCfY_Fuvf91mQFaBt64nfG0R1WEgPn5zLfZkXF0_xS3qBLi673ubesBy89IWLMDU4VFPpHuAiBKoU7Jzh3fMyIPPFFNFHzSMZ1LsVWK1ylbvhqwyykBq2xb3UCUr4HfbdeRQf0seQp6esImx4H0BSChn9AvEWrVcK3vAPW-wL4/w230-h231/Picture1.png" srcset="https://blogger.googleusercontent.com/img/b/R29vZ2xl/AVvXsEj9tw4Y9iA3DQv6ac0joiCfY_Fuvf91mQFaBt64nfG0R1WEgPn5zLfZkXF0_xS3qBLi673ubesBy89IWLMDU4VFPpHuAiBKoU7Jzh3fMyIPPFFNFHzSMZ1LsVWK1ylbvhqwyykBq2xb3UCUr4HfbdeRQf0seQp6esImx4H0BSChn9AvEWrVcK3vAPW-wL4/w230-h231/Picture1.png" width="230"/>
  </a>
  <span style="text-align: left;">
  </span>
 </div>
 <p>
  Σε επικίνδυνη πορεία οδηγεί η εξαρτημένη και ανιστόρητη αστική τάξη της Ελλάδας, τη χώρα και το λαό με την άμεση εμπλοκή στα σχέδια και τους πολέμους των ΗΠΑ-ΝΑΤΟ.
 </p>
 <p>
  Την ώρα που ο λαός της Ουκρανίας ποτίζει με το αίμα του την αντιπαράθεση Δύσης–Ρωσίας και ο πυρηνικός όλεθρος πλανάται πάνω από την Ευρώπη•
 </p>
 <p>
  Την ώρα που ο λαός της Παλαιστίνης βομβαρδίζεται ανηλεώς, δίνοντας δεκάδες χιλιάδες νεκρούς, από το φασιστικό-σιωνιστικό κράτος του Ισραήλ με την προστασία των ΗΠΑ-Ε.Ε και κινδυνεύει από ένα νέο μαζικό εκτοπισμό από τη γη του•
 </p>
 <p>
  Η κυβέρνηση της ΝΔ με τη στήριξη των ΠΑΣΟΚ, ΣΥΡΙΖΑ και φασιστοειδών κομμάτων, κομπάζει που οι φονιάδες των λαών ΗΠΑ τη θεωρούν το πιο υπάκουο «παιδί» και της αναθέτουν ρόλους άμεσης συμμετοχής στα πολεμικά τους σχέδια. Tα «συγχαρητήρια» των αξιωματούχων των ΗΠΑ για το αξιόμαχο των ενόπλων δυνάμεων της χώρας, αποτελούν προπομπό του να γίνουν πράξη οι δηλώσεις υπουργών ότι, «θα δώσουμε το αίμα μας ξανά για τους συμμάχους», εννοώντας φυσικά το αίμα των παιδιών του λαού!
 </p>
 <p>
 </p>
 <p>
  Αυτή η υποταγή και ο ανιστόρητος τυχοδιωκτισμός του συνόλου της αστικής τάξης για να «ικανοποιήσει» τις μωροφιλοδοξίες της οδηγεί:
 </p>
 <p>
  • Στην αποστολή φρεγάτας για συμμετοχή στις πολεμικές επιχειρήσειςτων ΗΠΑ-Μ. Βρετανίας στην Ερυθρά θάλασσα, ενάντια στην Υεμένη.
 </p>
 <p>
  • Στη συμμετοχή στην επιχείρηση με το ψευδώνυμο ΑΣΠΙΔΕΣ της Ε. Ε αναλαμβάνοντας μάλιστα και τη διοίκηση της επιχείρησης.
 </p>
 <p>
  • Στην παραχώρηση κάθε σπιθαμής εδάφους, αέρα και θάλασσας για τις στρατιωτικές βάσεις, τις πολεμικές ή κάθε άλλου είδους επιχειρήσεις των ΗΠΑ–ΝΑΤΟ και την αποστολή δυνάμεων όπου ζητηθεί.
 </p>
 <p>
  <span>
   <span style="white-space: pre;">
   </span>
   Η αστική τάξη της χώρας και οι κυβερνήσεις της διαχρονικά, έχουν κάθε λόγο να ακολουθούν  αυτή την πολιτική, αφού ανέβηκαν στην εξουσία με τη στήριξη, και με τα όπλα του ξένου παράγοντα.
  </span>
 </p>
 <p>
  Ο λαός μας όμως δεν πρέπει να ξεχνά και η νέα γενιά να μάθει, τι έχει πληρώσει όταν κλήθηκε να γίνει «κρέας» για τα κανόνια των ιμπεριαλιστών.
 </p>
 <p>
  <b>
   <u>
    1919:
   </u>
  </b>
  Αρχές του έτους ξεκινάει η συμμετοχή του ελληνικού στρατού στην Ουκρανία, στον πόλεμο που κήρυξαν Γαλλία, Αγγλία, ΗΠΑ ενάντια στο νεοσύστατο κράτος των εργατών και του λαού, της Σοβιετικής Ένωσης. Είχε προηγηθεί, το Νοέμβριο του 1918, τηλεγράφημα του Ελ. Βενιζέλου στον Έλληνα πρεσβευτή στο Παρίσι «Παρακαλώ δηλώσατε πρωθυπουργώ και υπουργώ εξωτερικών ότι ο ελληνικός στρατός είναι στη διάθεση των και δύναται να χρησιμοποιηθεί δια κοινόν αγώνα πανταχού, όπου αποστολή του θεωρηθεί αναγκαία». Στην Ουκρανία στάλθηκαν 23.351 άνδρες από τους οποίους σκοτώθηκαν 1055 (άλλοι μιλάνε για 1300), ενώ αρκετοί προσχώρησαν στις γραμμές του κόκκινου στρατού. Αποκαλυπτικό του είδους της επιχείρησης είναι ότι ανάγκασαν τους Έλληνες στρατιώτες να στραφούν ενάντια στους Γάλλους ναύτες που είχαν εξεγερθεί και δεν ήθελαν να πολεμήσουν ενάντια στο λαό της Σοβιετικής Ένωσης. Οι ιμπεριαλιστές ηττήθηκαν και ο ελληνικός στρατός επέστρεψε την άνοιξη του 1919.
 </p>
 <p>
  <b>
   <u>
    1919-1922:
   </u>
  </b>
  Οι ιμπεριαλιστές, κύρια οι Άγγλοι ενθαρρύνοντας τις μωροφιλοδοξίες και τον μεγαλοϊδεατισμό της αστικής τάξης, για τα δικά τους συμφέροντα απέναντι στην Οθωμανική αυτοκρατορία, την σπρώχνουν στην εκστρατεία στη Μ. Ασία με τα οδυνηρά αποτελέσματα για τους Έλληνες της Μ. Ασίας και τον ντόπιο πληθυσμό. Πάνω από 1,500,000 πρόσφυγες, Περίπου 25,000 νεκροί στρατιώτες, άγνωστος αριθμός αγνοούμενων στρατιωτών και ελλήνων της Μ. Ασίας.
  <b>
   Ο πόλεμος έληξε ΟΠΟΤΕ ήθελαν και ΜΕ ΤΟΥΣ ΟΡΟΥΣ ΠΟΥ ΕΠΕΒΑΛΑΝ οι ιμπεριαλιστές!
  </b>
 </p>
 <p>
  <b>
   <u>
    1950-1955:
   </u>
  </b>
  Η αστική τάξη έχει αρπάξει από το λαό την εξουσία με τα όπλα του Σκόμπυ και τις βόμβες Ναπάλμ των ΗΠΑ. Κρατάει χιλιάδες στα ξερονήσια, άλλους φυλακίζει και εξοντώνει και ο λαός  συνολικά στενάζει κάτω από τη φτώχεια και την κρατική βία. Εναγωνίως λοιπόν ζητά τη στήριξη των δυτικών (να ενταχθεί στο ΝΑΤΟ) και για αυτό στέλνει, σαν διαπιστευτήρια, εκστρατευτικό σώμα στη μακρινή Κορέα στον πόλεμο που κήρυξαν οι ΗΠΑ και οι σύμμαχοι τους ενάντια στον κομμουνισμό! Συνολικά στάλθηκαν 10,255 άνδρες διαδοχικά και ένα σμήνος της αεροπορίας. Σκοτώθηκαν 186, 577  τραυματίστηκαν και καταστράφηκαν 4 αεροσκάφη C-47, σ’ έναν πόλεμο που έχει χαρακτηριστεί  «ο ξεχασμένος πόλεμος»!
 </p>
 <p>
  <b>
   <u>
    1974:
   </u>
  </b>
  Η στρατιωτική χούντα της Ελλάδας ενθαρρύνεται από τις ΗΠΑ και ανατρέπει τον Μακάριο, πρόεδρο της Κυπριακής Δημοκρατίας, δίνοντας έτσι την αφορμή στην αστική τάξη της Τουρκίας να επέμβει στην Κύπρο και να καταλάβει το βόρειο τμήμα της που παραμένει υπό κατοχή από το 1974.
 </p>
 <p>
  <b>
   1991
  </b>
  εισβολή ΗΠΑ στο Ιράκ,
  <b>
   1999
  </b>
  νατοϊκοί βομβαρδισμοί  ενάντια στο Βελιγράδι και στη Γιουγκοσλαβία,
  <b>
   2001
  </b>
  επίθεση του ΝΑΤΟ στο Αφγανιστάν,
  <b>
   2003
  </b>
  εισβολή των ΗΠΑ και των συμμάχων τους στο Ιράκ,
  <b>
   2011
  </b>
  νατοϊκή επιδρομή στη Λιβύη.
  <b>
   2022
  </b>
  η Ουκρανία γίνεται πεδίο εμπόλεμης αντιπαράθεσης Ρωσίας –Δύσης. Σε όλες αυτές τις ιμπεριαλιστικές επιχειρήσεις οι αμερικανονατοϊκές βάσεις στη χώρα και ιδιαίτερα της Σούδας και στο Ακρωτήρι Χανίων, αλλά και ολόκληρη η χώρα προσφέρθηκαν για να υπηρετηθούν τα πολεμικά σχέδια των ιμπεριαλιστών. Στρατιωτικές δυνάμεις είναι ενταγμένες στις νατοϊκές και συμμετέχουν στις επιχειρήσεις.
 </p>
 <p>
  Σήμερα που ή παρόξυνση των ανταγωνισμών ανάμεσα σε ΗΠΑ–Δύση και Ρωσία και Κίνα, γεννά νέες πολεμικές εστίες με καταστροφές χωρών, ρίξιμο στην προσφυγιά και στο θάνατο χιλιάδων κατατρεγμένων, την ίδια ώρα που ακούγονται  απ’ όλους απειλές για πυρηνικό όλεθρο, είναι επιτακτική ανάγκη ο λαός μας να βγει στο δρόμο του αγώνα, να δυναμώσει το αντιπολεμικό-αντιιμπεριαλιστικό κίνημα και
  <b>
   να απαιτήσουμε:
  </b>
 </p>
 <p>
  Καμιά εμπλοκή-συμμέτοχη της χώρας στους πόλεμους και τα σχέδια των ιμπεριαλιστών. Να μη φύγουν οι φρεγάτες για την Ερυθρά θάλασσα! Καμιά εμπλοκή της χώρας στη σφαγή του παλαιστινιακού λαού. Να απαιτήσουμε, έχοντας κατά νου ότι μόνο ένα μαζικό αποφασιστικό κίνημα μπορεί να είναι αποτελεσματικό.
 </p>
 <p>
  Η αντιπολεμική–αντιιμπεριαλιστική πάλη να «χρωματίσει» τους αγώνες για ψωμί –δουλειά, σπουδές  ελευθερίες. Οι δυνάμεις που  πραγματικά αναφέρονται στην αριστερά, η ιστορία έχει δείξει, ότι κρίνονται από τη συμβολή τους σ’ αυτούς τους αγώνες και όχι στα ποσοστά των εκλογών.
 </p>
 <p style="text-align: right;">
  Χανιά ,26-0-20-2024
 </p>
 <p>
  Θάνου Γεωργία ,
 </p>
 <p>
  μέλος της Πρωτοβουλίας Αντίστασης
 </p>
 <div>
  <br/>
 </div>
 <div style="clear: both;">
 </div>
</div>

</div>


<div class='source'><p>Author: <a href="https://antigeitonies3.blogspot.com/2024/02/blog-post_99.html">https://antigeitonies3.blogspot.com/2024/02/blog-post_99.html</a></p></div>
</div>
</body></html>