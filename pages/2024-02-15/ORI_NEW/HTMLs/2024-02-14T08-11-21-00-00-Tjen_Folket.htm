<html><body>
<div class='article'>
<div class='title'><h1>Trondheim: Nytt skritt fram for Trond Giske i Arbeiderpartiet</h1></div>
<hr/>
<div class='metadata'>
<meta property="author" content="Tjen Folket Media"/>
<meta property="categories" content="Innenriks"/>
<meta property="description" content="Et av lokallagene i Trondheim Arbeiderparti foreslo få dager før møtet å reise mistillit mot lederen for kommunelaget, et forslag som særlig ble støttet av Giske-ledede Nidaros Sosialdemokratiske F…"/>
<meta property="modified_time" content="2024-02-14T12:41:50+00:00"/>
<meta property="published_time" content="2024-02-14T08-11-21-00-00"/>
<meta property="type" content="article"/>
<meta property="images" content="https://tjen-folket.no/wp-content/uploads/2022/02/trond-giske-taler-1160x667.jpg"/>
Author: Tjen Folket Media
<br>
Categories: Innenriks
<br>
Description: Et av lokallagene i Trondheim Arbeiderparti foreslo få dager før møtet å reise mistillit mot lederen for kommunelaget, et forslag som særlig ble støttet av Giske-ledede Nidaros Sosialdemokratiske F…
<br>
Modified Time: 2024-02-14T12:41:50+00:00
<br>
Published Time: 2024-02-14T08-11-21-00-00
<br>
Type: article
<br>
Images: <a href="https://tjen-folket.no/wp-content/uploads/2022/02/trond-giske-taler-1160x667.jpg">000000.jpg</a>
</div>
<div class='content'>
<div class="overlay-media parallax">
 <img alt="" class="jarallax-img" decoding="async" fetchpriority="high" height="667" sizes="(max-width: 1160px) 100vw, 1160px" src="https://tjen-folket.no/wp-content/uploads/2022/02/trond-giske-taler-1160x667.jpg" srcset="https://tjen-folket.no/wp-content/uploads/2022/02/trond-giske-taler-1160x667.jpg" width="1160"/>
</div>
<section class="entry-content">
 <p>
  Av en kommentator for Tjen Folket Media.
 </p>
 <hr class="wp-block-separator has-css-opacity"/>
 <p class="has-vivid-red-color has-secondary-background-color has-text-color has-background">
  Dette er en kronikk. Analyse og standpunkt er kommentatorens egen, og samsvarer ikke nødvendigvis med Tjen Folket Medias linje.
 </p>
 <p>
  <strong>
   Trondheim Arbeiderpartis årsmøte 9.-10. februar fikk stor dekning i mediene fordi møtet avdekket store konflikter blant de lokale Ap-politikerne. Bråket må sees i sammenheng med Trond Giskes angrep på partiledelsen og krisa i sosialdemokratiet.
  </strong>
 </p>
 <p>
  Et av de mindre lokallagene som er en del av Trondheim Arbeiderparti foreslo få dager før møtet å reise mistillit mot lederen for kommunelaget. Dette fikk de flertall for på møtet, takket være mange av delegatene fra Nidaros Sosialdemokratiske Forum, et lokallag som ledes av Trond Giske, og som åpent kjemper for at han skal vende tilbake til rikspolitikken.
 </p>
 <h4 class="wp-block-heading">
  <a>
  </a>
  <strong>
   Turbulent årsmøte
  </strong>
 </h4>
 <p>
  En av nestlederne i Trondheim Arbeiderparti trakk seg fra styret som følge av mistilliten mot lederen. Flere av bystyrepolitikerne for Arbeiderpartiet i Trondheim gikk på forhånd ut i mediene og hevdet at Trond Giske nå bestemmer hva som skal skje i Trondheim Arbeiderparti, og at partiet har en dårlig internkultur. To av disse har også uttalt til media at de blir demotivert av konfliktene i partiet, og at de vurderer å forlate politikken.
 </p>
 <p>
  En aviskommentator kalte årsmøtet et «shitshow», og den avsatte lederen Gunn Elin Høgli sa fra talerstolen at Trond Giske hadde truet henne per telefon med at hun kom til å bli avsatt som leder fordi hun ikke var lojal nok, før hun gråtende forlot møtet. Giske har blankt avvist denne påstanden. Kommentatorene i ulike medier hevder også at det nå er «to partier» i Arbeiderpartiet i Trondheim: en «grasrot»-fløy anført av Trond Giske, og en fløy basert på yrkespolitikere og det lokale AUF-laget, med støtte fra den sentrale ledelsen i partiet.
 </p>
 <p>
  Årsmøtet kastet altså den tidligere lederen, som bare fikk ett år i rollen. Stemmer fra flertallet på møtet sier dette skjedde fordi partiet trenger et «nytt lag» etter det dårlige valgresultatet i kommunevalget 2023. Møtet valgte også inn Trond Giske som ny nestleder, og den nye lederen, fra Klæbu Arbeiderparti, sees på som en av Giskes støttespillere. Leder for valgkomiteen på årsmøtet var Eva Kristin Hansen, som måtte gå av som Arbeiderpartiets kandidat som stortingspresident, fordi hun hadde misbrukt ordningene til pendlerboliger. En pikant detalj i denne saken var Hansens tilsynelatende fiktive bostedsadresse i Trond Giskes leilighet i Trondheim. De to har lenge vært nære politiske allierte.
 </p>
 <h4 class="wp-block-heading">
  <a>
  </a>
  <strong>
   Trond Giskes comeback-grunnlag
  </strong>
 </h4>
 <p>
  Trond Giske har innehatt flere ulike statsrådposisjoner, og var nestleder for Arbeiderpartiet da han i 2018 måtte trekke seg fra rikspolitikken etter en rekke anklager om seksuell trakassering. Han har tidligere vært kontroversiell i partiet, blant annet som følge av at han som leder for ungdomspartiet AUF ble anfører for EU-motstanderne i Arbeiderpartiet foran og under EU-avstemningen i 1994.
 </p>
 <p>
  Etter avgangen i 2018 har Trond Giske i løpet av få år lagt grunnlaget for et comeback. Ideologisk-politisk har han forberedt dette blant annet gjennom sin nye bok
  <em>
   Verdt å slåss for
  </em>
  , som kan leses som et manifest for en storrengjøring i toppen av Arbeiderpartiet. Her tar Giske til orde for å gjenreise partiorganisasjonen ved å aktivisere medlemmene slik «Arbeiderbevegelsen» gjorde i gamle dager, å lære av gamle sosialdemokratiske storheter som Tranmæl og Gerhardsen, for en mer aktiv stat, regulering av strømpriser, strengere innvandrings- og «integrerings»-politikk, strengere politikk mot kriminalitet, og mer utbygging av offentlig velferd. Boka er også krydret med personlige fortellinger og historier om enkeltmenneskers skjebne i møte med en byråkratisk velferdsstat. Boka er dessuten basert på Trond Giskes nyskrevne masteroppgave, hvor han beskriver hvordan en viss type velgere (såkalte «nærvelgere», i motsetning til «globalvelgere») har forlatt Arbeiderpartiet.
 </p>
 <p>
  Organisatorisk har Giske på rekordtid skapt en maktbase i Nidaros Sosialdemokratiske Forum, som med sine nesten 4500 medlemmer ikke bare er det største og mektigste lokallaget i Trondheim Arbeiderparti og Trøndelag Arbeiderparti, men også det suverent største lokallaget i hele Arbeiderpartiet. Til sammenligning har Oslo Arbeiderparti knapt 6000 medlemmer, og Giskes lokallag puster altså hovedstadens fylkeslag i nakken. På dette grunnlaget har han sikret seg en solid posisjon i Arbeiderpartiet i Trondheim og Trøndelag, noe som kan føre til en stortingsplass i valget i 2025, og kort vei til et comeback i partiledelsen nasjonalt.
 </p>
 <p>
  Giske er et horn i siden for statsminister Jonas Gahr Støre. Støre hadde store problemer med å håndtere konflikten i 2018, hvor Giske og hans allierte sto mot den andre nestlederen, Hadia Tajik. Han har også store problemer i ledelsen av dagens regjering, som fremstår som en historisk upopulær regjering, og Giske har åpenlyst kritisert denne regjeringen – nå også i en hel bok, som kan leses som en bredside av en kanonade mot hele Støres prosjekt og Støre som partileder.
 </p>
 <h4 class="wp-block-heading">
  <a>
  </a>
  <strong>
   Perspektiv: «Ny giv» for Arbeiderpartiet
  </strong>
 </h4>
 <p>
  Giske fremstår som en på mange måter klassisk borgerlig politiker, som står for en ganske annen politisk linje i dag, i opposisjon til partiledelsen og regjeringen, enn han gjorde som medlem av Jens Stoltenbergs regjeringer. For eksempel var han da en varm forsvarer av privatisering og markedstilpasning av offentlig sektor, noe han nå tar til orde mot. Han understreker også i sin nye bok at man ikke skal angripe kapitalister for å lykkes, og at staten må legge godt til rette for storkapitalen. På den andre siden tar han på seg rollen som demagog, et talerør for «grasrota» og tidligere Ap-velgere som føler seg sviktet av partiet, og som en av de tydeligste talspersonen for økt statsmonopolkapitalisme, militarisering og reaksjonering av den borgerlige staten. Han legger også opp til nærmere samarbeid med fagbevegelsen og partiene SV, De Grønne og partiet Rødt.
 </p>
 <p>
  Kort sagt vil Trond Giske gjenerobre Arbeiderpartiets organisatoriske grunnlag, redde partiet fra å lide samme skjebne som sosialdemokratene i land som Hellas og Frankrike, hvor søsterpartiene til Ap har blitt småpartier, og han vil gjøre dette i en mer «venstreorientert» ham – som potensielt kan møte de nye utfordringene norsk imperialisme møter i dagens situasjon, hvor verden preges mer og mer av krise og krig. Om Giske vil lykkes gjenstår å se, men hans virksomhet kan og må forstås både som uttrykk for krisa i sosialdemokratiet særegent, og allment som en del av krisa i imperialismen – økonomisk, politisk og ideologisk – og den borgerlige statens behov for mer statsmonopolkapitalisme som svar på denne krisa. Det er med andre ord ingenting virkelig «venstre» med Giske og hans fløy. En «ny vending» betyr i virkeligheten bare å anvende gamle metoder for å gjøre Arbeiderpartiet til en sterkere bastion for den borgerlige staten og dens reaksjonære behov.
 </p>
 <p>
  <strong>
   Les mer:
  </strong>
 </p>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="jWsWKYvMNu" style="display: none;">
    <a href="https://tjen-folket.no/2022/02/03/trond-giske-legger-grunnlaget-for-comeback/">
     Trond Giske legger grunnlaget for comeback
    </a>
   </blockquote>
   <iframe class="wp-embedded-content" data-secret="jWsWKYvMNu" frameborder="0" height="278" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2022/02/03/trond-giske-legger-grunnlaget-for-comeback/embed/#?secret=07slJf3Dcj#?secret=jWsWKYvMNu" title="«Trond Giske legger grunnlaget for comeback» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="eNIHVCazYW" style="display: none;">
    <a href="https://tjen-folket.no/2023/11/21/arbeiderpartiet-evaluerer-katastrofevalget-til-ingen-nytte/">
     Arbeiderpartiet evaluerer katastrofevalget til ingen nytte
    </a>
   </blockquote>
   <iframe class="wp-embedded-content" data-secret="eNIHVCazYW" frameborder="0" height="283" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2023/11/21/arbeiderpartiet-evaluerer-katastrofevalget-til-ingen-nytte/embed/#?secret=FoYL6IwJkF#?secret=eNIHVCazYW" title="«Arbeiderpartiet evaluerer katastrofevalget til ingen nytte» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="5zwhkK4zEZ" style="display: none;">
    <a href="https://tjen-folket.no/2023/08/10/om-den-politiske-situasjonen-i-norge-i-dag/">
     Om den politiske situasjonen i Norge i dag
    </a>
   </blockquote>
   <iframe class="wp-embedded-content" data-secret="5zwhkK4zEZ" frameborder="0" height="255" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2023/08/10/om-den-politiske-situasjonen-i-norge-i-dag/embed/#?secret=eajNoukeRW#?secret=5zwhkK4zEZ" title="«Om den politiske situasjonen i Norge i dag» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="dvqfIFaWzj" style="display: none;">
    <a href="https://tjen-folket.no/2022/11/11/arbeiderpartiet-krisa-fortsetter-rekordlav-oppslutning/">
     Arbeiderpartiet: Krisa fortsetter – rekordlav oppslutning
    </a>
   </blockquote>
   <iframe class="wp-embedded-content" data-secret="dvqfIFaWzj" frameborder="0" height="283" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2022/11/11/arbeiderpartiet-krisa-fortsetter-rekordlav-oppslutning/embed/#?secret=2WADDyzB0d#?secret=dvqfIFaWzj" title="«Arbeiderpartiet: Krisa fortsetter – rekordlav oppslutning» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="pZ5aqD4Aa8" style="display: none;">
    <a href="https://tjen-folket.no/2022/03/01/den-mislykkede-regjeringen/">
     Den mislykkede regjeringen
    </a>
   </blockquote>
   <iframe class="wp-embedded-content" data-secret="pZ5aqD4Aa8" frameborder="0" height="255" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2022/03/01/den-mislykkede-regjeringen/embed/#?secret=YowfnOgxbu#?secret=pZ5aqD4Aa8" title="«Den mislykkede regjeringen» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="gFKptf1BJE" style="display: none;">
    <a href="https://tjen-folket.no/2021/11/18/den-korrupte-stortingspresidenten-og-mistilliten-mot-systemet/">
     Den korrupte stortingspresidenten og mistilliten mot systemet
    </a>
   </blockquote>
   <iframe class="wp-embedded-content" data-secret="gFKptf1BJE" frameborder="0" height="328" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2021/11/18/den-korrupte-stortingspresidenten-og-mistilliten-mot-systemet/embed/#?secret=wUWXdCTkju#?secret=gFKptf1BJE" title="«Den korrupte stortingspresidenten og mistilliten mot systemet» — Tjen Folket Media" width="600">
   </iframe>
  </div>
 </figure>
 <figure class="wp-block-embed is-type-wp-embed is-provider-tjen-folket-media wp-block-embed-tjen-folket-media">
  <div class="wp-block-embed__wrapper">
   <blockquote class="wp-embedded-content" data-secret="zftNQTID5M" style="display: none;">
    <a href="https://tjen-folket.no/2021/04/01/mange-korrupte-politikere-i-norge/">
     Mange korrupte politikere i Norge
    </a>
   </blockquote>
   <iframe class="wp-embedded-content" data-secret="zftNQTID5M" frameborder="0" height="236" marginheight="0" marginwidth="0" sandbox="allow-scripts" scrolling="no" security="restricted" src="https://tjen-folket.no/2021/04/01/mange-korrupte-politikere-i-norge/embed/#?secret=oZ6HSQT1mt#?secret=zftNQTID5M" title="«Mange korrupte politikere i Norge» — Tjen Folket Media" width="600">
   </iframe>
  </div>
 </figure>
 <p>
  <strong>
   Referanser:
  </strong>
  <br/>
  <a href="https://www.dagsavisen.no/nyheter/innenriks/2024/02/12/giske-mistilliten-i-trondheim-ap-skyldtes-bevegelse-nedenfra/">
   <u>
    Giske: Mistilliten i Trondheim Ap skyldtes «bevegelse nedenfra
   </u>
  </a>
  (Dagsavisen)
  <br/>
  <a href="https://www.vg.no/nyheter/innenriks/i/rloxEa/paal-sture-nilsen-blir-innstilt-som-ny-leder-i-trondheim-ap">
   <u>
    Trond Giske valgt til nestleder i Trondheim Ap
   </u>
  </a>
  (VG)
  <br/>
  <a href="https://www.tv2.no/nyheter/innenriks/tv-2s-giske-video-vekker-oppsikt-i-ap/16454147/">
   <u>
    TV 2s Giske-video vekker oppsikt i Ap
   </u>
  </a>
  (TV2)
  <br/>
  <a href="https://www.nrk.no/trondelag/trond-giske-svarer-etter-arsmote-i-helgen-1.16759005">
   <u>
    Trond Giske svarer etter årsmøte i helgen – NRK Trøndelag
   </u>
  </a>
  <br/>
  <a href="https://www.nettavisen.no/nyheter/giske-det-avviser-jeg-blankt/s/5-95-1636435">
   <u>
    Politikk, Trond Giske | Giske: – Det avviser jeg blankt
   </u>
  </a>
  (Nettavisen)
  <br/>
  <a href="https://www.abcnyheter.no/nyheter/politikk/2024/02/10/195981516/trond-giske-valgt-inn-som-ny-nestleder-i-trondheim-ap-na-er-nidaros-tatt-pa-alvor?nr=1">
   <u>
    Trond Giske valgt inn som ny nestleder i Trondheim Ap: – Nå er Nidaros tatt på alvor | ABC Nyheter
   </u>
  </a>
  <br/>
  <a href="https://www.vg.no/nyheter/innenriks/i/Ll2wBJ/trond-giske-avviser-kupp-vi-er-noedt-til-aa-endre-oss">
   <u>
    Trond Giske avviser kupp: – Vi trengte et nytt lag
   </u>
  </a>
  (VG)
  <br/>
  <a href="https://www.nrk.no/ytring/trond-giske-blir-stadig-mektigere.-og-stadig-mer-vennelos-1.16757691">
   <u>
    Trond Giske blir stadig mektigere. Og stadig mer venneløs – Ytring
   </u>
  </a>
  (NRK)
 </p>
</section>

</div>


<div class='source'><p>Source: <a href="https://tjen-folket.no/2024/02/14/trondheim-nytt-skritt-fram-for-trond-giske-i-arbeiderpartiet/">https://tjen-folket.no/2024/02/14/trondheim-nytt-skritt-fram-for-trond-giske-i-arbeiderpartiet/</a></p></div>
</div>
</body></html>