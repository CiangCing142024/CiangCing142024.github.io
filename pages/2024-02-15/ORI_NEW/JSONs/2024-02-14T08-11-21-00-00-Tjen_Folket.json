{"published time": "2024-02-14T08-11-21-00-00", "images": ["https://tjen-folket.no/wp-content/uploads/2022/02/trond-giske-taler-1160x667.jpg"], "content": "<div class=\"overlay-media parallax\">\n <img alt=\"\" class=\"jarallax-img\" decoding=\"async\" fetchpriority=\"high\" height=\"667\" sizes=\"(max-width: 1160px) 100vw, 1160px\" src=\"https://tjen-folket.no/wp-content/uploads/2022/02/trond-giske-taler-1160x667.jpg\" srcset=\"https://tjen-folket.no/wp-content/uploads/2022/02/trond-giske-taler-1160x667.jpg\" width=\"1160\"/>\n</div>\n<section class=\"entry-content\">\n <p>\n  Av en kommentator for Tjen Folket Media.\n </p>\n <hr class=\"wp-block-separator has-css-opacity\"/>\n <p class=\"has-vivid-red-color has-secondary-background-color has-text-color has-background\">\n  Dette er en kronikk. Analyse og standpunkt er kommentatorens egen, og samsvarer ikke n\u00f8dvendigvis med Tjen Folket Medias linje.\n </p>\n <p>\n  <strong>\n   Trondheim Arbeiderpartis \u00e5rsm\u00f8te 9.-10. februar fikk stor dekning i mediene fordi m\u00f8tet avdekket store konflikter blant de lokale Ap-politikerne. Br\u00e5ket m\u00e5 sees i sammenheng med Trond Giskes angrep p\u00e5 partiledelsen og krisa i sosialdemokratiet.\n  </strong>\n </p>\n <p>\n  Et av de mindre lokallagene som er en del av Trondheim Arbeiderparti foreslo f\u00e5 dager f\u00f8r m\u00f8tet \u00e5 reise mistillit mot lederen for kommunelaget. Dette fikk de flertall for p\u00e5 m\u00f8tet, takket v\u00e6re mange av delegatene fra Nidaros Sosialdemokratiske Forum, et lokallag som ledes av Trond Giske, og som \u00e5pent kjemper for at han skal vende tilbake til rikspolitikken.\n </p>\n <h4 class=\"wp-block-heading\">\n  <a>\n  </a>\n  <strong>\n   Turbulent \u00e5rsm\u00f8te\n  </strong>\n </h4>\n <p>\n  En av nestlederne i Trondheim Arbeiderparti trakk seg fra styret som f\u00f8lge av mistilliten mot lederen. Flere av bystyrepolitikerne for Arbeiderpartiet i Trondheim gikk p\u00e5 forh\u00e5nd ut i mediene og hevdet at Trond Giske n\u00e5 bestemmer hva som skal skje i Trondheim Arbeiderparti, og at partiet har en d\u00e5rlig internkultur. To av disse har ogs\u00e5 uttalt til media at de blir demotivert av konfliktene i partiet, og at de vurderer \u00e5 forlate politikken.\n </p>\n <p>\n  En aviskommentator kalte \u00e5rsm\u00f8tet et \u00abshitshow\u00bb, og den avsatte lederen Gunn Elin H\u00f8gli sa fra talerstolen at Trond Giske hadde truet henne per telefon med at hun kom til \u00e5 bli avsatt som leder fordi hun ikke var lojal nok, f\u00f8r hun gr\u00e5tende forlot m\u00f8tet. Giske har blankt avvist denne p\u00e5standen. Kommentatorene i ulike medier hevder ogs\u00e5 at det n\u00e5 er \u00abto partier\u00bb i Arbeiderpartiet i Trondheim: en \u00abgrasrot\u00bb-fl\u00f8y anf\u00f8rt av Trond Giske, og en fl\u00f8y basert p\u00e5 yrkespolitikere og det lokale AUF-laget, med st\u00f8tte fra den sentrale ledelsen i partiet.\n </p>\n <p>\n  \u00c5rsm\u00f8tet kastet alts\u00e5 den tidligere lederen, som bare fikk ett \u00e5r i rollen. Stemmer fra flertallet p\u00e5 m\u00f8tet sier dette skjedde fordi partiet trenger et \u00abnytt lag\u00bb etter det d\u00e5rlige valgresultatet i kommunevalget 2023. M\u00f8tet valgte ogs\u00e5 inn Trond Giske som ny nestleder, og den nye lederen, fra Kl\u00e6bu Arbeiderparti, sees p\u00e5 som en av Giskes st\u00f8ttespillere. Leder for valgkomiteen p\u00e5 \u00e5rsm\u00f8tet var Eva Kristin Hansen, som m\u00e5tte g\u00e5 av som Arbeiderpartiets kandidat som stortingspresident, fordi hun hadde misbrukt ordningene til pendlerboliger. En pikant detalj i denne saken var Hansens tilsynelatende fiktive bostedsadresse i Trond Giskes leilighet i Trondheim. De to har lenge v\u00e6rt n\u00e6re politiske allierte.\n </p>\n <h4 class=\"wp-block-heading\">\n  <a>\n  </a>\n  <strong>\n   Trond Giskes comeback-grunnlag\n  </strong>\n </h4>\n <p>\n  Trond Giske har innehatt flere ulike statsr\u00e5dposisjoner, og var nestleder for Arbeiderpartiet da han i 2018 m\u00e5tte trekke seg fra rikspolitikken etter en rekke anklager om seksuell trakassering. Han har tidligere v\u00e6rt kontroversiell i partiet, blant annet som f\u00f8lge av at han som leder for ungdomspartiet AUF ble anf\u00f8rer for EU-motstanderne i Arbeiderpartiet foran og under EU-avstemningen i 1994.\n </p>\n <p>\n  Etter avgangen i 2018 har Trond Giske i l\u00f8pet av f\u00e5 \u00e5r lagt grunnlaget for et comeback. Ideologisk-politisk har han forberedt dette blant annet gjennom sin nye bok\n  <em>\n   Verdt \u00e5 sl\u00e5ss for\n  </em>\n  , som kan leses som et manifest for en storrengj\u00f8ring i toppen av Arbeiderpartiet. Her tar Giske til orde for \u00e5 gjenreise partiorganisasjonen ved \u00e5 aktivisere medlemmene slik \u00abArbeiderbevegelsen\u00bb gjorde i gamle dager, \u00e5 l\u00e6re av gamle sosialdemokratiske storheter som Tranm\u00e6l og Gerhardsen, for en mer aktiv stat, regulering av str\u00f8mpriser, strengere innvandrings- og \u00abintegrerings\u00bb-politikk, strengere politikk mot kriminalitet, og mer utbygging av offentlig velferd. Boka er ogs\u00e5 krydret med personlige fortellinger og historier om enkeltmenneskers skjebne i m\u00f8te med en byr\u00e5kratisk velferdsstat. Boka er dessuten basert p\u00e5 Trond Giskes nyskrevne masteroppgave, hvor han beskriver hvordan en viss type velgere (s\u00e5kalte \u00abn\u00e6rvelgere\u00bb, i motsetning til \u00abglobalvelgere\u00bb) har forlatt Arbeiderpartiet.\n </p>\n <p>\n  Organisatorisk har Giske p\u00e5 rekordtid skapt en maktbase i Nidaros Sosialdemokratiske Forum, som med sine nesten 4500 medlemmer ikke bare er det st\u00f8rste og mektigste lokallaget i Trondheim Arbeiderparti og Tr\u00f8ndelag Arbeiderparti, men ogs\u00e5 det suverent st\u00f8rste lokallaget i hele Arbeiderpartiet. Til sammenligning har Oslo Arbeiderparti knapt 6000 medlemmer, og Giskes lokallag puster alts\u00e5 hovedstadens fylkeslag i nakken. P\u00e5 dette grunnlaget har han sikret seg en solid posisjon i Arbeiderpartiet i Trondheim og Tr\u00f8ndelag, noe som kan f\u00f8re til en stortingsplass i valget i 2025, og kort vei til et comeback i partiledelsen nasjonalt.\n </p>\n <p>\n  Giske er et horn i siden for statsminister Jonas Gahr St\u00f8re. St\u00f8re hadde store problemer med \u00e5 h\u00e5ndtere konflikten i 2018, hvor Giske og hans allierte sto mot den andre nestlederen, Hadia Tajik. Han har ogs\u00e5 store problemer i ledelsen av dagens regjering, som fremst\u00e5r som en historisk upopul\u00e6r regjering, og Giske har \u00e5penlyst kritisert denne regjeringen \u2013 n\u00e5 ogs\u00e5 i en hel bok, som kan leses som en bredside av en kanonade mot hele St\u00f8res prosjekt og St\u00f8re som partileder.\n </p>\n <h4 class=\"wp-block-heading\">\n  <a>\n  </a>\n  <strong>\n   Perspektiv: \u00abNy giv\u00bb for Arbeiderpartiet\n  </strong>\n </h4>\n <p>\n  Giske fremst\u00e5r som en p\u00e5 mange m\u00e5ter klassisk borgerlig politiker, som st\u00e5r for en ganske annen politisk linje i dag, i opposisjon til partiledelsen og regjeringen, enn han gjorde som medlem av Jens Stoltenbergs regjeringer. For eksempel var han da en varm forsvarer av privatisering og markedstilpasning av offentlig sektor, noe han n\u00e5 tar til orde mot. Han understreker ogs\u00e5 i sin nye bok at man ikke skal angripe kapitalister for \u00e5 lykkes, og at staten m\u00e5 legge godt til rette for storkapitalen. P\u00e5 den andre siden tar han p\u00e5 seg rollen som demagog, et taler\u00f8r for \u00abgrasrota\u00bb og tidligere Ap-velgere som f\u00f8ler seg sviktet av partiet, og som en av de tydeligste talspersonen for \u00f8kt statsmonopolkapitalisme, militarisering og reaksjonering av den borgerlige staten. Han legger ogs\u00e5 opp til n\u00e6rmere samarbeid med fagbevegelsen og partiene SV, De Gr\u00f8nne og partiet R\u00f8dt.\n </p>\n <p>\n  Kort sagt vil Trond Giske gjenerobre Arbeiderpartiets organisatoriske grunnlag, redde partiet fra \u00e5 lide samme skjebne som sosialdemokratene i land som Hellas og Frankrike, hvor s\u00f8sterpartiene til Ap har blitt sm\u00e5partier, og han vil gj\u00f8re dette i en mer \u00abvenstreorientert\u00bb ham \u2013 som potensielt kan m\u00f8te de nye utfordringene norsk imperialisme m\u00f8ter i dagens situasjon, hvor verden preges mer og mer av krise og krig. Om Giske vil lykkes gjenst\u00e5r \u00e5 se, men hans virksomhet kan og m\u00e5 forst\u00e5s b\u00e5de som uttrykk for krisa i sosialdemokratiet s\u00e6regent, og allment som en del av krisa i imperialismen \u2013 \u00f8konomisk, politisk og ideologisk \u2013 og den borgerlige statens behov for mer statsmonopolkapitalisme som svar p\u00e5 denne krisa. Det er med andre ord ingenting virkelig \u00abvenstre\u00bb med Giske og hans fl\u00f8y. En \u00abny vending\u00bb betyr i virkeligheten bare \u00e5 anvende gamle metoder for \u00e5 gj\u00f8re Arbeiderpartiet til en sterkere bastion for den borgerlige staten og dens reaksjon\u00e6re behov.\n </p>\n <p>\n  <strong>\n   Les mer:\n  </strong>\n </p>\n <figure class=\"wp-block-embed is-type-wp-embed is-provider-tjen-folket-media wp-block-embed-tjen-folket-media\">\n  <div class=\"wp-block-embed__wrapper\">\n   <blockquote class=\"wp-embedded-content\" data-secret=\"jWsWKYvMNu\" style=\"display: none;\">\n    <a href=\"https://tjen-folket.no/2022/02/03/trond-giske-legger-grunnlaget-for-comeback/\">\n     Trond Giske legger grunnlaget for comeback\n    </a>\n   </blockquote>\n   <iframe class=\"wp-embedded-content\" data-secret=\"jWsWKYvMNu\" frameborder=\"0\" height=\"278\" marginheight=\"0\" marginwidth=\"0\" sandbox=\"allow-scripts\" scrolling=\"no\" security=\"restricted\" src=\"https://tjen-folket.no/2022/02/03/trond-giske-legger-grunnlaget-for-comeback/embed/#?secret=07slJf3Dcj#?secret=jWsWKYvMNu\" title=\"\u00abTrond Giske legger grunnlaget for comeback\u00bb \u2014 Tjen Folket Media\" width=\"600\">\n   </iframe>\n  </div>\n </figure>\n <figure class=\"wp-block-embed is-type-wp-embed is-provider-tjen-folket-media wp-block-embed-tjen-folket-media\">\n  <div class=\"wp-block-embed__wrapper\">\n   <blockquote class=\"wp-embedded-content\" data-secret=\"eNIHVCazYW\" style=\"display: none;\">\n    <a href=\"https://tjen-folket.no/2023/11/21/arbeiderpartiet-evaluerer-katastrofevalget-til-ingen-nytte/\">\n     Arbeiderpartiet evaluerer katastrofevalget til ingen nytte\n    </a>\n   </blockquote>\n   <iframe class=\"wp-embedded-content\" data-secret=\"eNIHVCazYW\" frameborder=\"0\" height=\"283\" marginheight=\"0\" marginwidth=\"0\" sandbox=\"allow-scripts\" scrolling=\"no\" security=\"restricted\" src=\"https://tjen-folket.no/2023/11/21/arbeiderpartiet-evaluerer-katastrofevalget-til-ingen-nytte/embed/#?secret=FoYL6IwJkF#?secret=eNIHVCazYW\" title=\"\u00abArbeiderpartiet evaluerer katastrofevalget til ingen nytte\u00bb \u2014 Tjen Folket Media\" width=\"600\">\n   </iframe>\n  </div>\n </figure>\n <figure class=\"wp-block-embed is-type-wp-embed is-provider-tjen-folket-media wp-block-embed-tjen-folket-media\">\n  <div class=\"wp-block-embed__wrapper\">\n   <blockquote class=\"wp-embedded-content\" data-secret=\"5zwhkK4zEZ\" style=\"display: none;\">\n    <a href=\"https://tjen-folket.no/2023/08/10/om-den-politiske-situasjonen-i-norge-i-dag/\">\n     Om den politiske situasjonen i Norge i dag\n    </a>\n   </blockquote>\n   <iframe class=\"wp-embedded-content\" data-secret=\"5zwhkK4zEZ\" frameborder=\"0\" height=\"255\" marginheight=\"0\" marginwidth=\"0\" sandbox=\"allow-scripts\" scrolling=\"no\" security=\"restricted\" src=\"https://tjen-folket.no/2023/08/10/om-den-politiske-situasjonen-i-norge-i-dag/embed/#?secret=eajNoukeRW#?secret=5zwhkK4zEZ\" title=\"\u00abOm den politiske situasjonen i Norge i dag\u00bb \u2014 Tjen Folket Media\" width=\"600\">\n   </iframe>\n  </div>\n </figure>\n <figure class=\"wp-block-embed is-type-wp-embed is-provider-tjen-folket-media wp-block-embed-tjen-folket-media\">\n  <div class=\"wp-block-embed__wrapper\">\n   <blockquote class=\"wp-embedded-content\" data-secret=\"dvqfIFaWzj\" style=\"display: none;\">\n    <a href=\"https://tjen-folket.no/2022/11/11/arbeiderpartiet-krisa-fortsetter-rekordlav-oppslutning/\">\n     Arbeiderpartiet: Krisa fortsetter \u2013 rekordlav oppslutning\n    </a>\n   </blockquote>\n   <iframe class=\"wp-embedded-content\" data-secret=\"dvqfIFaWzj\" frameborder=\"0\" height=\"283\" marginheight=\"0\" marginwidth=\"0\" sandbox=\"allow-scripts\" scrolling=\"no\" security=\"restricted\" src=\"https://tjen-folket.no/2022/11/11/arbeiderpartiet-krisa-fortsetter-rekordlav-oppslutning/embed/#?secret=2WADDyzB0d#?secret=dvqfIFaWzj\" title=\"\u00abArbeiderpartiet: Krisa fortsetter \u2013 rekordlav oppslutning\u00bb \u2014 Tjen Folket Media\" width=\"600\">\n   </iframe>\n  </div>\n </figure>\n <figure class=\"wp-block-embed is-type-wp-embed is-provider-tjen-folket-media wp-block-embed-tjen-folket-media\">\n  <div class=\"wp-block-embed__wrapper\">\n   <blockquote class=\"wp-embedded-content\" data-secret=\"pZ5aqD4Aa8\" style=\"display: none;\">\n    <a href=\"https://tjen-folket.no/2022/03/01/den-mislykkede-regjeringen/\">\n     Den mislykkede regjeringen\n    </a>\n   </blockquote>\n   <iframe class=\"wp-embedded-content\" data-secret=\"pZ5aqD4Aa8\" frameborder=\"0\" height=\"255\" marginheight=\"0\" marginwidth=\"0\" sandbox=\"allow-scripts\" scrolling=\"no\" security=\"restricted\" src=\"https://tjen-folket.no/2022/03/01/den-mislykkede-regjeringen/embed/#?secret=YowfnOgxbu#?secret=pZ5aqD4Aa8\" title=\"\u00abDen mislykkede regjeringen\u00bb \u2014 Tjen Folket Media\" width=\"600\">\n   </iframe>\n  </div>\n </figure>\n <figure class=\"wp-block-embed is-type-wp-embed is-provider-tjen-folket-media wp-block-embed-tjen-folket-media\">\n  <div class=\"wp-block-embed__wrapper\">\n   <blockquote class=\"wp-embedded-content\" data-secret=\"gFKptf1BJE\" style=\"display: none;\">\n    <a href=\"https://tjen-folket.no/2021/11/18/den-korrupte-stortingspresidenten-og-mistilliten-mot-systemet/\">\n     Den korrupte stortingspresidenten og mistilliten mot systemet\n    </a>\n   </blockquote>\n   <iframe class=\"wp-embedded-content\" data-secret=\"gFKptf1BJE\" frameborder=\"0\" height=\"328\" marginheight=\"0\" marginwidth=\"0\" sandbox=\"allow-scripts\" scrolling=\"no\" security=\"restricted\" src=\"https://tjen-folket.no/2021/11/18/den-korrupte-stortingspresidenten-og-mistilliten-mot-systemet/embed/#?secret=wUWXdCTkju#?secret=gFKptf1BJE\" title=\"\u00abDen korrupte stortingspresidenten og mistilliten mot systemet\u00bb \u2014 Tjen Folket Media\" width=\"600\">\n   </iframe>\n  </div>\n </figure>\n <figure class=\"wp-block-embed is-type-wp-embed is-provider-tjen-folket-media wp-block-embed-tjen-folket-media\">\n  <div class=\"wp-block-embed__wrapper\">\n   <blockquote class=\"wp-embedded-content\" data-secret=\"zftNQTID5M\" style=\"display: none;\">\n    <a href=\"https://tjen-folket.no/2021/04/01/mange-korrupte-politikere-i-norge/\">\n     Mange korrupte politikere i Norge\n    </a>\n   </blockquote>\n   <iframe class=\"wp-embedded-content\" data-secret=\"zftNQTID5M\" frameborder=\"0\" height=\"236\" marginheight=\"0\" marginwidth=\"0\" sandbox=\"allow-scripts\" scrolling=\"no\" security=\"restricted\" src=\"https://tjen-folket.no/2021/04/01/mange-korrupte-politikere-i-norge/embed/#?secret=oZ6HSQT1mt#?secret=zftNQTID5M\" title=\"\u00abMange korrupte politikere i Norge\u00bb \u2014 Tjen Folket Media\" width=\"600\">\n   </iframe>\n  </div>\n </figure>\n <p>\n  <strong>\n   Referanser:\n  </strong>\n  <br/>\n  <a href=\"https://www.dagsavisen.no/nyheter/innenriks/2024/02/12/giske-mistilliten-i-trondheim-ap-skyldtes-bevegelse-nedenfra/\">\n   <u>\n    Giske: Mistilliten i Trondheim Ap skyldtes \u00abbevegelse nedenfra\n   </u>\n  </a>\n  (Dagsavisen)\n  <br/>\n  <a href=\"https://www.vg.no/nyheter/innenriks/i/rloxEa/paal-sture-nilsen-blir-innstilt-som-ny-leder-i-trondheim-ap\">\n   <u>\n    Trond Giske valgt til nestleder i Trondheim Ap\n   </u>\n  </a>\n  (VG)\n  <br/>\n  <a href=\"https://www.tv2.no/nyheter/innenriks/tv-2s-giske-video-vekker-oppsikt-i-ap/16454147/\">\n   <u>\n    TV 2s Giske-video vekker oppsikt i Ap\n   </u>\n  </a>\n  (TV2)\n  <br/>\n  <a href=\"https://www.nrk.no/trondelag/trond-giske-svarer-etter-arsmote-i-helgen-1.16759005\">\n   <u>\n    Trond Giske svarer etter \u00e5rsm\u00f8te i helgen \u2013 NRK Tr\u00f8ndelag\n   </u>\n  </a>\n  <br/>\n  <a href=\"https://www.nettavisen.no/nyheter/giske-det-avviser-jeg-blankt/s/5-95-1636435\">\n   <u>\n    Politikk, Trond Giske | Giske: \u2013 Det avviser jeg blankt\n   </u>\n  </a>\n  (Nettavisen)\n  <br/>\n  <a href=\"https://www.abcnyheter.no/nyheter/politikk/2024/02/10/195981516/trond-giske-valgt-inn-som-ny-nestleder-i-trondheim-ap-na-er-nidaros-tatt-pa-alvor?nr=1\">\n   <u>\n    Trond Giske valgt inn som ny nestleder i Trondheim Ap: \u2013 N\u00e5 er Nidaros tatt p\u00e5 alvor | ABC Nyheter\n   </u>\n  </a>\n  <br/>\n  <a href=\"https://www.vg.no/nyheter/innenriks/i/Ll2wBJ/trond-giske-avviser-kupp-vi-er-noedt-til-aa-endre-oss\">\n   <u>\n    Trond Giske avviser kupp: \u2013 Vi trengte et nytt lag\n   </u>\n  </a>\n  (VG)\n  <br/>\n  <a href=\"https://www.nrk.no/ytring/trond-giske-blir-stadig-mektigere.-og-stadig-mer-vennelos-1.16757691\">\n   <u>\n    Trond Giske blir stadig mektigere. Og stadig mer vennel\u00f8s \u2013 Ytring\n   </u>\n  </a>\n  (NRK)\n </p>\n</section>\n", "source": "https://tjen-folket.no/2024/02/14/trondheim-nytt-skritt-fram-for-trond-giske-i-arbeiderpartiet/", "type": "article", "title": "Trondheim: Nytt skritt fram for Trond Giske i Arbeiderpartiet", "description": "Et av lokallagene i Trondheim Arbeiderparti foreslo f\u00e5 dager f\u00f8r m\u00f8tet \u00e5 reise mistillit mot lederen for kommunelaget, et forslag som s\u00e6rlig ble st\u00f8ttet av Giske-ledede Nidaros Sosialdemokratiske F\u2026", "modified time": "2024-02-14T12:41:50+00:00", "author": ["Tjen Folket Media"], "categories": ["Innenriks"]}