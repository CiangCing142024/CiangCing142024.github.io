<html><body>
<div class='article'>
<div class='title'><h1>pc 13 febbraio - La militarizzazione della scuola - info denuncia - Caschi, divise e moschetti per gli «studenti-soldati» provetti</h1></div>
<hr/>
<div class='metadata'>
<meta property='description' content='maoist'/>
<meta property='images' content='Dilagano  centinaia di iniziative nelle scuole ispirate alla propaganda  militarista. Il lavoro di inchiesta e denuncia dell'Osservatorio co...'/>
<meta property='outside' content='2024-02-13T18-10-00-01-00'/>
<meta property='published_time' content='https://ilmanifesto.it/cdn-cgi/image/width=1400,format=auto,quality=85/https://static.ilmanifesto.it/2024/02/antonio-mazzeo-scuola-va-alla-guerra-manifestolibri.jpg'/>
Description: maoist
<br>
Images: Dilagano  centinaia di iniziative nelle scuole ispirate alla propaganda  militarista. Il lavoro di inchiesta e denuncia dell'Osservatorio co...
<br>
Outside: 2024-02-13T18-10-00-01-00
<br>
Published Time: <a href="https://ilmanifesto.it/cdn-cgi/image/width=1400,format=auto,quality=85/https://static.ilmanifesto.it/2024/02/antonio-mazzeo-scuola-va-alla-guerra-manifestolibri.jpg">000000.jpg</a>
</div>
<div class='content'>
<div class="post-body entry-content" id="post-body-7207824103042631937" itemprop="description articleBody">
 <p>
  <b>
   Dilagano
 centinaia di iniziative nelle scuole ispirate alla propaganda 
militarista. Il lavoro di inchiesta e denuncia dell'Osservatorio contro 
la militarizzazione delle scuole e delle università. Come costruire 
nuove culture di pace. L’inchiesta  di Antonio Mazzeo in «La scuola va 
alla guerra» (Manifestolibri)
  </b>
 </p>
 <div class="container">
  <div class="row">
   <div class="col-lg-9">
    <div class="PostTitleFirstTemplate_featuredImage__s6exp">
     <div class="PostImage_PostImage__JDXPV PostImage_standard__QzaDJ PostImage" style="background-position: 50% 50%; justify-content: flex-end;">
      <figure class="figure" style="clear: left; float: left; margin-bottom: 1em; margin-right: 1em;">
       <img alt="Caschi, divise e moschetti per gli «studenti-soldati» provetti" class="PostImage_imageVertical__sFvVG" data-nimg="1" height="400" src="https://ilmanifesto.it/cdn-cgi/image/width=1400,format=auto,quality=85/https://static.ilmanifesto.it/2024/02/antonio-mazzeo-scuola-va-alla-guerra-manifestolibri.jpg" srcset="https://ilmanifesto.it/cdn-cgi/image/width=1400,format=auto,quality=85/https://static.ilmanifesto.it/2024/02/antonio-mazzeo-scuola-va-alla-guerra-manifestolibri.jpg" style="color: transparent;" width="276"/>
      </figure>
      <div class="p-0 container">
       <span class="PostImageCaption_PostImageCaption__jZMIN PostImageCaption_caption__gBAK8">
       </span>
      </div>
     </div>
    </div>
    <div class="container">
     <div class="justify-content-md-center row">
      <div class="p-0 col-lg-1">
       <div class="PostFloatingBar_PostFloatingBarContainer__yyD29 sticky-top">
        <div class="PostFloatingBar_PostFloatingBar__ISISJ PostFloatingBar_paddingTop__dDaIC">
         <div class="PostFloatingBar_Dropdown__5lWph dropend">
          <div class="PostFloatingBar_PostFloatingBarButton__Dy_91">
           <svg fill="none" height="1em" viewbox="0 0 24 24" width="1em" xmlns="http://www.w3.org/2000/svg">
           </svg>
          </div>
         </div>
        </div>
       </div>
      </div>
     </div>
    </div>
   </div>
  </div>
 </div>
 <div class="PostFloatingBar_PostFloatingBarButton__Dy_91">
  <svg fill="none" height="1em" viewbox="0 0 22 22" width="1em" xmlns="http://www.w3.org/2000/svg">
   <br/>
  </svg>
 </div>
 <div class="col-lg-10">
  <div class="PostTitleFirstTemplate_articleBody__MdRwM">
   <div class="PostAuthor_PostAuthor__Cw7ha">
    <svg fill="none" height="30" viewbox="0 0 30 30" width="30" xmlns="http://www.w3.org/2000/svg">
    </svg>
   </div>
  </div>
 </div>
 <div class="col-lg-9">
  <div class="container">
   <div class="justify-content-md-center row">
    <div class="col-lg-10">
     <div class="PostTitleFirstTemplate_articleBody__MdRwM">
      <div class="PostAuthor_PostAuthor__Cw7ha">
       <a href="https://ilmanifesto.it/archivio?autore=Roberto%20Ciccarelli">
        Roberto Ciccarelli
       </a>
      </div>
      <div class="ArticleBody">
       <p>
        La
 presenza delle forze armate e delle forze di polizia, non è una novità 
negli istituti scolastici. Negli ultimi dieci anni si è intensificata in
 maniera frenetica. Secondo l
        <strong>
         ’Osservatorio contro la militarizzazione della scuola e dell’università
        </strong>
        che documenta le loro attività giornalmente sul suo sito
        <a href="https://osservatorionomilscuola.com/">
         www.osservatorionomilscuola.com,
        </a>
        sta avvenendo un cambio di paradigma.
        <br/>
        Da quando le forze armate sono diventate professionali considerano la 
scuola come un bacino privilegiato da cui selezionare il loro personale 
dalle giovani generazioni. La scuola, a sua volta, ha integrato tra le 
sue funzioni anche la formazione dello «studente-soldato». Il progetto, 
più volte annunciato dalle destre, di una «mini naja» collegata ai 
crediti scolastici, e a facilitazioni nel mondo del lavoro, risponde a 
una visione della società che stringerà ancora di più il legame tra 
l’istruzione e il mondo militare.
       </p>
       <p>
        Una data può essere fissata come inizio di questo processo: il 2014. 
In quell’anno il ministero dell’Istruzione (allora mancava ancora il 
«merito»
        <span>
        </span>
       </p>
       <a name="more">
       </a>
       aggiunto dal governo Meloni) e quello della Difesa hanno 
sottoscritto un «protocollo d’intesa». L’accordo elencava le iniziative 
da affidare alle forze armate che avrebbero coinvolto potenzialmente 
l’intera didattica, a cominciare dalle scuole elementari. L’anno 
successivo il governo Renzi (allora nel Partito Democratico) approvò 
l’alternanza scuola-lavoro. Oggi si chiama «Pcto», cioè «Percorsi per le
 Competenze Trasversali e l’Orientamento». Fu così aperto il campo ai 
militari in maniera strutturale anche nelle scuole superiori. Oggi nelle
 aule, nei cortili e nelle palestre sono organizzate conferenze e 
lezioni sulla «sicurezza», sulla «legalità», sulla promozione 
professionale di un corpo armato in vista di una possibile carriera. 
Sempre più spesso le scolaresche al Nord, al Centro e al Sud, isole 
comprese, sono condotte in caserme e basi militari per partecipare a 
cerimonie, visite guidate e percorsi «formativi».
       <p>
       </p>
       <p>
        Nel libro
        <strong>
         La scuola va alla guerra. Inchiesta sulla militarizzazione dell’istruzione in Italia
        </strong>
        (manifestolibri, pp.172, euro 20) il giornalista e docente Antonio 
Mazzeo sostiene che la logica della militarizzazione è intrecciata sia 
con quella dell’aziendalizzazione dell’istituzione scolastica, sia con 
quella della precarizzazione del lavoro. In questa prospettiva, allora, 
la scuola non è considerata solo come un’impresa governata da un 
preside-manager. Non serve solo a formare una manodopera «occupabile» – 
cioè disponibile ad essere impiegata a seconda delle effimere esigenze 
del mercato del lavoro. Agisce anche da cassa di risonanza per una 
retorica securitaria in un momento in cui la Nato ha chiesto agli Stati 
membri di aumentare le spese militari, a discapito di quelle sociali, 
mentre aumentano gli invii delle armi nei conflitti in corso, ad esempio
 quello in Ucraina.
        <span>
        </span>
       </p>
       <p>
        Mazzeo descrive le iniziative finalizzate alla formazione del moderno
 «cittadino soldato». L’elenco è lungo, articolato e impressionante. 
L’educazione del «giovin guerriero» contempla parate, presentat’arm e 
alzabandiera, conferimenti di onorificenze, mostre di antichi cimeli e 
delle più moderne tecnologie di distruzione. Ci sono le attività 
didattico-culturali affidate a generali e ammiragli che leggono e 
interpretano la Costituzione, fanno corsi di «educazione alla legalità» e
 «alla pace», parlano di ecologia, di salute, «blitz anti-droga», 
ammoniscono contro comportamenti classificati come «devianti». Si tende 
così a costruire un modello circolare tra «scuola-caserma-lavoro». Tale 
modello è ispirato da un’idea autoritaria dell’istruzione che insiste 
sulla minaccia della punizione e sulla deterrenza. La norma va 
rispettata in quanto tale, non discussa, criticata e modificata in 
maniera cooperativa e democratica.
       </p>
       <p>
        A questo si aggiunge un altro lavoro ideologico, quello sulla memoria
 storica e sul revisionismo di stampo nazionalistico. A tale proposito 
Mazzeo ricorda il modo in cui è stata commemorata la prima guerra 
mondiale, i progetti che hanno riguardato il «milite ignoto». Un altro 
tratto comune tra l’educazione autoritaria e il revisionismo storico è 
l’idea della preparazione allo scontro con un nemico. Prossimo o 
lontano, statale e non statale, non importa. L’importante è la 
preparazione alla reazione, l’allenamento e la prevenzione del rischio, 
il controllo della paura in un mondo pericoloso. Sono questi i «valori» 
riproposti nelle scuole con un’indubbia capacità di marketing: legge, 
ordine e armi; Dio, patria, famiglia e mercato; concorrenza, 
performatività e antagonismo, anche armato.
       </p>
       <p>
        Il libro di Mazzeo, e l’inchiesta permanente dell’Osservatorio, 
promuovono la smilitarizzazione del sistema scolastico e delle 
metodologie dell’insegnamento. Le culture della pace possono essere 
coniugate sia con le istanze dell’anti-razzismo e dell’antisessismo 
diffuse tra gli studenti, sia con la lotta per il ripristino del dettato
 costituzionale e contro la dilapidazione del Welfare. Un impegno, non 
facile, in una società come quella italiana. Questo però è un antidoto 
alla svolta autoritaria del neoliberalismo.
       </p>
      </div>
     </div>
    </div>
   </div>
  </div>
 </div>
 <div style="clear: both;">
 </div>
</div>

</div>


<div class='source'><p>Author: <a href="https://proletaricomunisti.blogspot.com/2024/02/pc-13-febbraio-la-militarizzazione.html">https://proletaricomunisti.blogspot.com/2024/02/pc-13-febbraio-la-militarizzazione.html</a></p></div>
</div>
</body></html>