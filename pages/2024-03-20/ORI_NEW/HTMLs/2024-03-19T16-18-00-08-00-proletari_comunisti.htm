<html><body>
<div class='article'>
<div class='title'><h1>pc 19 marzo - Il governo Meloni vuole militarizzare le università contro le proteste</h1></div>
<hr/>
<div class='metadata'>
<meta property="author" content="maoist"/>
<meta property="description" content="di Valeria Casolaro  da L’Indipendente  Dopo la cacciata  del direttore del quotidiano La Repubblica , Maurizio Molinari,   da parte degli s..."/>
<meta property="published_time" content="2024-03-19T16:18:00+08:00"/>
<meta property="images" content="https://blogger.googleusercontent.com/img/b/R29vZ2xl/AVvXsEj_kllRhfvCgls-OLWffWqPr1yY7e_M5t8JqYPW4pxt7_LwNVoLzSQIlUhZAhF_uNfek85oEAvMWx9AhP5BQb9TNELw9cRI_5T-znJs9lY5IWzi28uGo5Ie4eWx4qh_dqn9QqbHii7r-9y-r1Mwll8uiTae6HLukLhy16LwGpjBQYyBgO_x9WQ91XijCXg4/s299/download.jpg"/>
Author: maoist
<br>
Description: di Valeria Casolaro  da L’Indipendente  Dopo la cacciata  del direttore del quotidiano La Repubblica , Maurizio Molinari,   da parte degli s...
<br>
Published Time: 2024-03-19T16:18:00+08:00
<br>
Images: <a href="https://blogger.googleusercontent.com/img/b/R29vZ2xl/AVvXsEj_kllRhfvCgls-OLWffWqPr1yY7e_M5t8JqYPW4pxt7_LwNVoLzSQIlUhZAhF_uNfek85oEAvMWx9AhP5BQb9TNELw9cRI_5T-znJs9lY5IWzi28uGo5Ie4eWx4qh_dqn9QqbHii7r-9y-r1Mwll8uiTae6HLukLhy16LwGpjBQYyBgO_x9WQ91XijCXg4/s299/download.jpg">000000.jpg</a>
</div>
<div class='content'>
<div class="post-body entry-content" id="post-body-1082427254500904074" itemprop="description articleBody">
 <div class="articleContent">
  <div class="mainpostconntents">
   <p style="text-align: justify;">
    <em>
    </em>
   </p>
   <div class="separator" style="clear: both; text-align: center;">
    <em>
     <a href="https://blogger.googleusercontent.com/img/b/R29vZ2xl/AVvXsEj_kllRhfvCgls-OLWffWqPr1yY7e_M5t8JqYPW4pxt7_LwNVoLzSQIlUhZAhF_uNfek85oEAvMWx9AhP5BQb9TNELw9cRI_5T-znJs9lY5IWzi28uGo5Ie4eWx4qh_dqn9QqbHii7r-9y-r1Mwll8uiTae6HLukLhy16LwGpjBQYyBgO_x9WQ91XijCXg4/s299/download.jpg" imageanchor="1" style="margin-left: 1em; margin-right: 1em;">
      <img border="0" data-original-height="169" data-original-width="299" height="226" src="https://blogger.googleusercontent.com/img/b/R29vZ2xl/AVvXsEj_kllRhfvCgls-OLWffWqPr1yY7e_M5t8JqYPW4pxt7_LwNVoLzSQIlUhZAhF_uNfek85oEAvMWx9AhP5BQb9TNELw9cRI_5T-znJs9lY5IWzi28uGo5Ie4eWx4qh_dqn9QqbHii7r-9y-r1Mwll8uiTae6HLukLhy16LwGpjBQYyBgO_x9WQ91XijCXg4/s299/download.jpg" srcset="https://blogger.googleusercontent.com/img/b/R29vZ2xl/AVvXsEj_kllRhfvCgls-OLWffWqPr1yY7e_M5t8JqYPW4pxt7_LwNVoLzSQIlUhZAhF_uNfek85oEAvMWx9AhP5BQb9TNELw9cRI_5T-znJs9lY5IWzi28uGo5Ie4eWx4qh_dqn9QqbHii7r-9y-r1Mwll8uiTae6HLukLhy16LwGpjBQYyBgO_x9WQ91XijCXg4/s299/download.jpg" width="400"/>
     </a>
    </em>
   </div>
   <em>
    <br/>
    di
    <span>
     <strong>
      Valeria Casolaro
     </strong>
    </span>
    da
    <a href="https://www.lindipendente.online/2024/03/18/nel-governo-meloni-ora-si-propone-di-militarizzare-le-universita-contro-le-proteste/">
     L’Indipendente
    </a>
   </em>
   <p>
   </p>
   <p style="text-align: justify;">
    Dopo la
    <a href="https://www.lindipendente.online/2024/03/16/fiancheggiatore-del-genocidio-gli-studenti-cacciano-molinari-dalluniversita-di-napoli/" rel="noopener" target="_blank">
     cacciata
    </a>
    del direttore del quotidiano
    <em>
     La Repubblica
    </em>
    ,
    <strong>
     Maurizio Molinari,
    </strong>
    da parte degli studenti dell’Università di Napoli, che hanno voluto 
impedire un suo convegno accusandolo di essere complice del genocidio 
israeliano su Gaza, nel governo Meloni si levano le voci di chi vorrebbe
 usare l’occasione per imporre
    <strong>
     un giro di vite repressivo anche all’interno degli atenei
    </strong>
    . Il ministro dell’Interno
    <strong>
     Piantedosi
    </strong>
    avrebbe infatti elaborato un piano che prevede accessi “limitati e 
controllati” agli atenei e di porre le forze dell’ordine all’ingresso 
delle aule dove si tengono convegni e appuntamenti per bloccare le 
contestazioni. L’indiscrezione segue le durissime dichiarazioni del 
ministro dell’Agricoltura, nonché cognato di Giorgia Meloni, Francesco 
Lollobrigida, che ha dichiarato nientemeno che un «eccesso di 
tolleranza» verso le contestazioni potrebbe portare a rischi 
terroristici nel Paese.
   </p>
   <p style="text-align: justify;">
    Non prendere provvedimenti contro episodi come quello di Napoli,
    <strong>
     ha infatti dichiarato Lollobrigida,
    </strong>
    «in passato
    <strong>
     ha poi portato al terrorismo
    </strong>
    e al suo rafforzamento fino all’episodio di Aldo Moro, che, con il suo 
sacrificio, creò un allarme democratico talmente ampio che ci permise di
 sconfiggere quel fenomeno brutale che è l’eversione». Nonostante 
l’accostamento tra gli eventi sembri a dir poco fantasioso, il Viminale 
starebbe già correndo ai ripari. A scatenare la preoccupazione del 
governo
    <span>
    </span>
   </p>
   <a name="more">
   </a>
   sarebbero infatti una serie di incontri che dovrebbero tenersi 
nelle Università italiane nei prossimi giorni e che potrebbero essere 
fortemente contestati dal “fronte pro Palestina” e contro Israele. Per 
tale motivo, secondo le indiscrezioni rese pubbliche dal
   <em>
    Corriere della Sera
   </em>
   , il governo starebbe ipotizzando misure di sicurezza più stringenti
   <strong>
    sugli ingressi nelle aule
   </strong>
   dove si dovranno svolgere gli incontri, che da ora in poi potrebbero 
anche essere posti sotto la lente dei Comitati provinciali per l’ordine e
 la sicurezza pubblica in Prefettura, oltre che dei Questori e dei 
tavoli tecnici relativi. Dato il carattere non prevedibile di tali tipi 
di proteste, poi, potrebbe essere
   <strong>
    aumentata la sorveglianza prima dei convegni
   </strong>
   ,
 ipotesi che preannuncia la presenza di contingenti delle forze 
dell’ordine a presidiare le aule. Dal canto suo, la ministra 
dell’Università Anna Maria Bernini ha frenato l’ipotesi avanzata dal 
Viminale, ma ha convocato un incontro con i rettori per il prossimo 
giovedì, per concordare con loro le modalità di repressione delle 
proteste.
   <p>
   </p>
   <p style="text-align: justify;">
    Se le misure dovessero essere messe in 
pratica, ci si ritroverebbe di fronte all’ennesimo tentativo di questo 
governo di banalizzare le proteste e le rivendicazioni sociali. Il 
“fronte pro Palestina” diventa così un’etichetta che trasforma in un
    <strong>
     mero problema di ordine pubblico
    </strong>
    una battaglia sociale dalla forte
    <strong>
     dimensione
    </strong>
    <strong>
     politica
    </strong>
    ,
 che chiede la fine dell’aggressione militare israeliana nella Striscia 
di Gaza (che ha causato la morte di oltre 30 mila civili, la maggior 
parte dei quali donne e bambini) e del supporto italiano e occidentale a
 Israele. E ad aderire a questa richiesta
    <strong>
     non sono solamente gli studenti
    </strong>
    : sono oltre
    <strong>
     1300
    </strong>
    gli accademici che hanno
    <a href="https://www.lindipendente.online/2024/03/08/lappello-di-oltre-mille-ricercatori-al-governo-stop-ai-progetti-di-ricerca-con-israele/" rel="noopener" target="_blank">
     sottoscritto
    </a>
    una lettera indirizzata al ministero degli Affari Esteri, nella quale 
si chiede un completo stop agli accordi di cooperazione industriale, 
scientifica e tecnologica in vigore con Israele. Un documento che segue 
quello siglato da
    <a href="https://www.lindipendente.online/2023/11/16/universita-i-docenti-italiani-si-schierano-in-4-000-annunciano-il-boicottaggio-di-israele/" rel="noopener" target="_blank">
     <strong>
      quasi 5 mila
     </strong>
    </a>
    docenti universitari che, per le stesse ragioni, chiedevano già a novembre scorso il boicottaggio di Israele.
   </p>
   <i>
    da osservatorio sulla repressione
   </i>
   <br/>
  </div>
 </div>
 <div style="clear: both;">
 </div>
</div>

</div>


<div class='source'><p>Source: <a href="https://proletaricomunisti.blogspot.com/2024/03/pc-19-marzo-il-governo-meloni-vuole.html">https://proletaricomunisti.blogspot.com/2024/03/pc-19-marzo-il-governo-meloni-vuole.html</a></p></div>
</div>
</body></html>