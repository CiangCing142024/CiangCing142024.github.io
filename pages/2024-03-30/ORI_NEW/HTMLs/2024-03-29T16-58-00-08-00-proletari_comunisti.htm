<html><body>
<div class='article'>
<div class='title'><h1>pc 29 marzo - Università in lotta contro l'asservimento a Israele e alla guerra imperialista</h1></div>
<hr/>
<div class='metadata'>
<meta property="author" content="maoist"/>
<meta property="description" content="20 atenei in lotta per smilitarizzare l'università   Vincenzo Bisbiglia | ilfattoquotidiano.it   27/03/2024   Da Roma a Bari e Bologna - N..."/>
<meta property="published_time" content="2024-03-29T16:58:00+08:00"/>
<meta property="images" content=""/>
Author: maoist
<br>
Description: 20 atenei in lotta per smilitarizzare l'università   Vincenzo Bisbiglia | ilfattoquotidiano.it   27/03/2024   Da Roma a Bari e Bologna - N...
<br>
Published Time: 2024-03-29T16:58:00+08:00
<br>
Images: 
</div>
<div class='content'>
<div class="post-body entry-content" id="post-body-4687493486219023522" itemprop="description articleBody">
 <p>
 </p>
 <div>
  <span>
   <strong>
    20 atenei in lotta per smilitarizzare l'università
   </strong>
  </span>
 </div>
 <div>
  <span>
   <br/>
   Vincenzo Bisbiglia |
   <a href="https://www.ilfattoquotidiano.it/in-edicola/articoli/2024/03/27/20-atenei-in-lotta-per-s-militarizzare-luniversita/7492969/">
    ilfattoquotidiano.it
   </a>
   <br/>
   <br/>
   27/03/2024
   <br/>
   <br/>
   Da Roma a Bari e Bologna - Non solo Gaza. Studenti e prof. vogliono lo 
stop alla cooperazione scientifica con Israele e i rettori fuori da 
Med-Or. E intanto Bernini chiama la polizia...
   <br/>
   <br/>
   L'Università di Torino si è sfilata il 7 marzo scorso dall'Accordo di 
cooperazione industriale, scientifica e tecnologica tra Italia e 
Israele. E ad aver avanzato la stessa proposta di congelamento - previa 
verifica "caso per caso" dei relativi bandi di ricerca con Tel Aviv - è 
stato il rettore di Bari, Stefano Bronzini, che ha confermato ieri al
   <em>
    Fatto
   </em>
   di essersi anche dimesso dal Consiglio scientifico della Fondazione 
Med-Or, la creatura di Leonardo nata per promuovere ricerca e sicurezza,
 e che è finita al centro delle proteste in questi giorni. Sono solo i 
primi risultati della lotta dei gruppi studenteschi di tutta Italia, 
tornati a protestare da Roma a Genova, passando per Bologna e Bari. Sono
 almeno 20 gli atenei in protesta - tra cui Roma Tre e Tor Vergata, 
Trento, Firenze, Pisa, Milano e Milano-Bicocca, Napoli e Bologna - e 
vedono per la prima volta una saldatura tra studenti e docenti e 
ricercatori per la "smilitarizzazione" e l'autonomia delle università.
   <br/>
   <br/>
   Ieri il collettivo "Cambiare Rotta", dopo aver occupato lunedì sera il 
Rettorato della Sapienza, ha provato a fare irruzione - respinta dalla 
polizia - durante la riunione del Senato Accademico, con la rettrice 
Antonella Polimeni - anche lei nel Consiglio scientifico di med-Or - che
 ha rifiutato le richieste d'incontro. Stesso blitz, respinto, a Genova.
   <br/>
   <br/>
   Tre i punti su cui gli studenti cercano il dialogo con rettori e 
docenti. Al centro, il bando scientifico pubblicato il 21 novembre e 
promosso dal Maeci per un "accordo di cooperazione industriale, 
scientifica e tecnologica Italia-Israele": rivolto alle università 
italiane, il bando scade 10 aprile. Il 29 febbraio quasi duemila tra 
docenti e ricercatori italiani hanno firmato una lettera inviata al 
ministro degli Esteri, Antonio Tajani, dove si afferma che "il 
finanziamento potrebbe essere utilizzato per sviluppare tecnologia
   <em>
    dual use
   </em>
   ,
 ovvero a impiego sia civile che militare, e che la terza linea di 
finanziamento delle tecnologie ottiche potrebbe essere utilizzata per 
sviluppare
   <em>
    device
   </em>
   di sorveglianza di ultima generazione, anche a
 uso bellico". La richiesta è: sospendere gli accordi fino al cessate il
 fuoco di Israele. Il tema del
   <em>
    dual use
   </em>
   è centrale. La lotta 
dei collettivi è concreta e nasce dall'Osservatorio contro la 
militarizzazione delle scuole e dell'università, che si ispira al lavoro
 del prof. Michele Lancione, docente del Politecnico di Torino. Nel suo 
libro
   <em>
    Università e militarizzazione
   </em>
   (Eris, 2023), Lancione 
delinea il fitto rapporto tra il Politecnico e Leonardo. Interessi etici
 o civili? Cambiare Rotta, in un dettagliato dossier, fa notare come 
"nell'ultimo bilancio del 2022 (Leonardo,
   <em>
    ndr
   </em>
   ) dichiara che 
realizza l'83% del fatturato nel settore difesa, avendo quasi solo 
clienti governativi (88%)". La stessa Leonardo che "nel luglio 2022 ha 
acquistato la società israeliana Rada Electronic Industries, 
specializzata in radar per la difesa a corto raggio e antidroni".
   <span>
    <a name="more">
    </a>
   </span>
   <br/>
   <br/>
   Qui entra in gioco la terza questione: la partecipazione degli atenei al
 comitato scientifico della Fondazione Med-Or (che sta per 
Medio-Oriente), che nasce da una costola di Leonardo ed è presieduta 
dall'ex ministro dell'Interno Marco Minniti. Gli studenti ne parlano 
come di "un
   <em>
    think tank
   </em>
   (…) che ha lo scopo di sostenere 
attraverso studi e analisi le politiche imperialistiche". Secondo i 
collettivi, il progetto tende "a sfruttare le giovani menti degli 
studenti al servizio degli interessi militari". Nel comitato scientifico
 siedono 16 rettori italiani e altri accademici. Tra questi Franco 
Anelli della Cattolica, Giorgio Barba Navaretti della Statale di Milano,
 Massimiliano Fiorucci di RomaTre, Tiziana Lippiello della Ca' Foscari e
 Alessandra Petrucci dell'UniFi. Ma qualcuno ha già scelto di fare un 
passo indietro: è il rettore di UniBa, Stefano Bronzini, che ha accolto 
l'invito di uscire dal
   <em>
    board
   </em>
   scientifico di Med-Or. L'obiettivo
 è congelare i progetti di ricerca in partnership con Israele "come 
facemmo con la Russia nel 2022, a patto che a rimetterci non siano gli 
studenti", sottolinea Bronzini. Che ha comunicato la decisione anche a 
Giovanna Iannantuoni, presidente del Crui (Conferenza dei rettori delle 
università italiane) "a cui ho detto che sono ancora in vita - dice 
sarcastico - ho avuto un confronto con gli studenti, non ero circondato 
dai Sioux".
   <br/>
   <br/>
   Non è un caso che i risultati ottenuti dai collettivi abbiano allarmato 
il governo. Dove ora si arriva a parlare di "pericolo brigatista". Come 
raccontato dal
   <em>
    Fatto
   </em>
   l'entourage del sottosegretario 
Giovanbattista Fazzolari ha già evocato le Br in una "nota informativa a
 uso interno". Mentre ieri il presidente del Senato, Ignazio La Russa a
   <em>
    La Verità
   </em>
   ha azzardato: "Gli Anni di piombo iniziarono così". Insomma, il 
fermento studentesco non piace alla destra di governo. Quale freno 
mettere al fermento giovanile? Ieri la ministra dell'Università Anna 
Maria Bernini ha sentito il capo della polizia Vittorio Pisani, e il 
ministro dell'Interno, Matteo Piantedosi, con il quale si confronterà 
nei prossimi giorni. L'obiettivo è sempre lo stesso: reprimere il 
dissenso, anche quando argomentato.
  </span>
 </div>
 <div style="clear: both;">
 </div>
</div>
</div>


<div class='source'><p>Source: <a href="https://proletaricomunisti.blogspot.com/2024/03/pc-29-marzo-universita-in-lotta-contro.html">https://proletaricomunisti.blogspot.com/2024/03/pc-29-marzo-universita-in-lotta-contro.html</a></p></div>
</div>
</body></html>