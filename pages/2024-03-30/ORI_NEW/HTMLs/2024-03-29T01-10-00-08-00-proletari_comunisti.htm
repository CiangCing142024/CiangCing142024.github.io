<html><body>
<div class='article'>
<div class='title'><h1>pc 28 marzo - Università militarizzate: la ricerca per fare la guerra</h1></div>
<hr/>
<div class='metadata'>
<meta property="author" content="maoist"/>
<meta property="description" content="La  mobilitazione degli studenti contro i progetti degli atenei con  Leonardo ed esercito: occupata la Sapienza, dopo Napoli e Torino. Il  g..."/>
<meta property="published_time" content="2024-03-29T01:10:00+08:00"/>
<meta property="images" content=""/>
Author: maoist
<br>
Description: La  mobilitazione degli studenti contro i progetti degli atenei con  Leonardo ed esercito: occupata la Sapienza, dopo Napoli e Torino. Il  g...
<br>
Published Time: 2024-03-29T01:10:00+08:00
<br>
Images: 
</div>
<div class='content'>
<div class="post-body entry-content" id="post-body-2771245308597131460" itemprop="description articleBody">
 <p style="text-align: justify;">
  <em>
   La
 mobilitazione degli studenti contro i progetti degli atenei con 
Leonardo ed esercito: occupata la Sapienza, dopo Napoli e Torino. Il 
governo sventola lo spauracchio del terrorismo. Ma Gaza è solo l’ultima 
goccia: la protesta è di lunga data
  </em>
 </p>
 <p style="text-align: justify;">
  di
  <span>
   <strong>
    <em>
     Luciana Cimino
    </em>
   </strong>
  </span>
  <em>
   da il manifesto
  </em>
 </p>
 <p style="text-align: justify;">
  È bastata una settimana di protesta per 
far perdere la testa alla di solito misurata ministra dell’Università e 
della Ricerca Anna Maria Bernini che ieri, allarmata da due 
contestazioni in contemporanea, a Roma e Genova, ha pensato di chiamare 
il capo della polizia Vittorio Pisani per un confronto sulla «situazione
 all’interno degli atenei».
 </p>
 <p style="text-align: justify;">
  Una telefonata irrituale che, oltre a 
sembrare uno sgarbo al ministro competente, Piantedosi, tradisce il 
nervosismo del governo di destra davanti alle mobilitazioni dei giovani.
 Sono passati solo 18 mesi da quando Meloni, nel suo discorso di 
insediamento diceva «contestatemi, siate affamati, siate folli e anche 
liberi» ai giovani. Una evidente boutade che non ha convinto nessuno 
anche perché già qualche giorno dopo le cronache registravano l’uso di 
manganelli contro gli studenti.
 </p>
 <p style="text-align: justify;">
  Ieri la ministra Bernini ha dovuto 
dimostrare di aderire alla linea del partito di maggioranza del governo
  <span>
  </span>
 </p>
 <a name="more">
 </a>
 che da giorni, nelle comunicazioni riservate, chiede ai suoi di 
sostenere pubblicamente la tesi che le proteste universitarie per la 
Palestina siano infiltrate dalle Brigate Rosse.
 <p>
 </p>
 <p style="text-align: justify;">
  Un’indicazione che, nelle intenzioni, 
dovrebbe servire a sminuire le forti istanze anti-belliche del movimento
 studentesco che, dopo Napoli e Torino, ha occupato nei giorni scorsi La
 Sapienza e manifestato a Genova per chiedere l’interruzione del bando 
di collaborazione tra Italia e Israele (Maeci) e dei rapporti con 
Leonardo e Fondazione Med-or, presieduta da Marco Minniti.
 </p>
 <p style="text-align: justify;">
  <strong>
   QUELLO CHE PERÒ
  </strong>
  il 
governo finge di non vedere è che la mobilitazione contro la 
militarizzazione delle università italiane parte da molto prima della 
contingenza della cronaca e il massacro della popolazione di Gaza l’ha 
resa solo più urgente. Anche due anni fa, a fine marzo 2022, la prima 
università della Capitale venne occupata per protestare contro 
l’escalation in Ucraina con la richiesta di tagliare gli accordi tra 
Sapienza e Leonardo.
  <span>
  </span>
 </p>
 <p style="text-align: justify;">
  Oltre al Pnrr, esiste anche un Pnrm, 
Piano nazionale della Ricerca militare, che coinvolge ministeri della 
Difesa e dell’Istruzione e Università. Il ruolo centrale del sistema 
universitario per il rafforzamento del comparto militare è enfatizzato 
anche dal Documento programmatico 2020-22 dello Stato maggiore della 
Difesa. Sempre nel 2022 è stato firmato un protocollo tra Crui 
(Conferenza dei Rettori) e Leonardo Med-Or per intensificare la 
collaborazione.
 </p>
 <p style="text-align: justify;">
  Secondo i dati pubblicati sul sito dello
 stesso gruppo aerospaziale, al momento Leonardo ha in corso una 
sessantina di progetti di ricerca con gli atenei italiani più cinque 
accordi quadro con altrettante università (PoliMI, PoliTo, La Sapienza, 
Università di Genova e di Bologna). Anche l’esercito si è mosso: la 
Federico II di Napoli, ad esempio, ha avviato da tempo un accordo-quadro
 con il Centro Alti Studi per la Difesa (Casd) e il Comando Operazioni 
in Rete dello Stato maggiore per sviluppare progetti comuni.
 </p>
 <p style="text-align: justify;">
  Come spiega il Movimento No MUOS 
siciliano in un recente dossier su Università e Guerra, lo slittamento 
da conoscenza come luogo di pace a conoscenza ai fini di guerra è dovuto
 all’intrecciarsi di diversi interessi: «Quello meramente economico e 
remunerativo: le aziende belliche che finanziano la ricerca non lo fanno
 in maniera disinteressata ma creano profitto e possono attingere a un 
bacino ampio di stagisti/e e tirocinanti da impiegare presso le proprie 
strutture; un altro fine è politico e propagandistico, con una 
università che si presta da un lato a legittimare le aggressioni 
imperialiste e, dall’altro, a diffondere la cultura della difesa e della
 sicurezza nei territori, che serve a normalizzare la guerra e le sue 
conseguenze».
 </p>
 <p style="text-align: justify;">
  <strong>
   L’OSSERVATORIO
  </strong>
  contro 
la militarizzazione delle scuole, che da anni raccoglie e archivia le 
segnalazioni sulle ingerenze delle forze dell’ordine nell’educazione, ha
 lanciato lo scorso gennaio una petizione, «Fuori le università da 
Med-or/Leonardo, produttrice di armi e di morte», per chiedere ai 
rettori di rinunciare ai loro incarichi dentro la fondazione che ha 
raccolto oltre trentamila firme.
 </p>
 <p style="text-align: justify;">
  «Quando la ricerca universitaria è 
finanziata da questo tipo aziende, la ricaduta diretta è sui progetti di
 ricerca che sono vincolati dalle scelte strategiche delle aziende che 
hanno come scopo la crescita del comparto bellico in un contesto in cui 
il sotto finanziamento pubblico delle università mette in crisi gli 
atenei», dice Margherita Esposito dell’Unione degli Universitari, mentre
 il collettivo Cambiare Rotta, artefice delle azioni degli ultimi 
giorni, chiama alla mobilitazione di massa per il 16 aprile.
 </p>
 <div style="clear: both;">
 </div>
</div>
</div>


<div class='source'><p>Source: <a href="https://proletaricomunisti.blogspot.com/2024/03/pc-28-marzo-universita-militarizzate-la.html">https://proletaricomunisti.blogspot.com/2024/03/pc-28-marzo-universita-militarizzate-la.html</a></p></div>
</div>
</body></html>