<html><body>
<div class='article'>
<div class='title'><h1>pc 18 febbraio - Forte contestazione alla Fiera delle Armi di Verona</h1></div>
<hr/>
<div class='metadata'>
<meta property="author" content="maoist"/>
<meta property="description" content="Le prime ad arrivare sono state loro: le  Donne in Nero di Verona. Anche quest’anno si sono fatte trovare puntuali  all’apertura dei cancell..."/>
<meta property="published_time" content="2024-02-18T12-58-00-01-00"/>
<meta property="images" content=""/>
Author: maoist
<br>
Description: Le prime ad arrivare sono state loro: le  Donne in Nero di Verona. Anche quest’anno si sono fatte trovare puntuali  all’apertura dei cancell...
<br>
Published Time: 2024-02-18T12-58-00-01-00
<br>
Images: 
</div>
<div class='content'>
<div class="post-body entry-content" id="post-body-8071739072928296086" itemprop="description articleBody">
 <p>
 </p>
 <div class="separator" style="clear: both; text-align: center;">
  <iframe allowfullscreen="" class="BLOG_video_class" height="266" src="https://www.youtube.com/embed/DDemlcfnPUA" width="320" youtube-src-id="DDemlcfnPUA">
  </iframe>
 </div>
 <div class="ArticleBody">
  <p>
   Le prime ad arrivare sono state loro: le 
Donne in Nero di Verona. Anche quest’anno si sono fatte trovare puntuali
 all’apertura dei cancelli della fiera. Silenziose, spalle alla 
cancellata e grandi cartelli in mano dove si leggevano scritte come «La 
diffusione delle armi non aumenta la nostra sicurezza», «Abbiamo già 
Giulietta e Romeo, non ci servono pistole», «Insegnate ad amare e non a 
sparare». Cartelli per lo più ignorati dalla folla di visitatori che, 
sin dalla prima mattina, si è accalcata all’ingresso di Eos, acronimo 
per European Outdoor Show.
  </p>
  <p>
   <strong>
    LA NUOVA VESTE
   </strong>
   della tradizionale fiera delle armi 
di Verona, dopo una lunga trattativa con associazioni pacifiste e il 
Comune, ha accettato di abbassare i toni e mimetizzarsi in una 
esposizione dedicata alla caccia, al tiro e alla pesca, togliendo il 
contestato termine «armi di difesa personale». Come se nel nostro Paese,
 in cui tutte le armi semiautomatiche sono considerate armi da sparo, ci
 fosse distinzione tra una pistola “sportiva” e una da difesa.
  </p>
  <p>
   Proprio la “mimetizzazione” di quella che resta comunque una mera 
esposizione di armi, è stata considerata inaccettabile dalla Rete 
veronese per la Palestina, considerato che tra i circa 300 espositori
   <span>
   </span>
  </p>
  <a name="more">
  </a>
  figurano anche aziende israeliane o comunque aziende che forniscono armi
 ad Israele, così come a tante altre nazioni che non brillano per la 
difesa dei diritti umani. «In questa fiera vengono esposte armi che 
vengono usate per reprimere il dissenso – spiega Mackda Ghebremariam 
Tesfau’, attivista per i diritti dei palestinesi – Ad esporre i loro 
prodotti di morte figurano le maggiori industrie di armi del mondo, 
perché chi vende armi da caccia, da tiro e sportive, da difesa 
personale, equipaggia anche gli eserciti, che portano orrore e 
distruzione attraverso la guerra globale permanente. Guerra che ricadono
 come sempre sulla popolazione civile, come sta accadendo a Gaza».
  <p>
  </p>
  <p>
   Circa un migliaio di attiviste e attivisti ha accolto l’appello 
dell’associazione e si è radunato dietro al grande striscione «Stop al 
genocidio. Disarmiamo Israele». Da piazza della Fiera, il corteo ha 
marciato attorno alla sede espositiva per concludere davanti ai cancelli
 d’entrata dove si è verificato qualche tafferuglio con le forze di 
polizia che non hanno risparmiato le manganellate. Alla fine i 
manifestanti sono comunque riusciti ad esporre uno striscione pro Gaza 
davanti all’ingresso e sono rimasti sino a sera a gridare slogan contro 
Israele e le industrie belliche.
  </p>
  <p>
   <strong>
    TRA GLI ADERENTI
   </strong>
   alla manifestazione, associazioni 
per i diritti, per il disarmo, centri sociali, partiti come i Verdi, 
Sinistra e Rifondazione e anche molte organizzazioni animaliste che 
certo non avranno gradito le dichiarazioni dell’assessore regionale 
veneto allo sport, Cristiano Corazzari, che dall’interno 
dell’esposizione ha rimarcato il fondamentale ruolo dei cacciatori, a 
suo dire, autentici ambientalisti «che in perfetto accordo con la 
Regione hanno un ruolo fondamentale nella gestione ambientale del 
territorio a tutto vantaggio della comunità». Rimarcando di seguito come
 «la gente che è qui dentro è la migliore perché è gente che rispetta le
 regole».
  </p>
  <span>
   <!--more-->
  </span>
  <p>
   <br/>
  </p>
  <p>
   Magari, l’assessore non si riferiva al rispetto del codice etico – 
una novità di quest’anno espressamente voluta dal Comune – che chiedeva 
agli espositori di non mettere le armi in mano ai bambini. Disposizione 
sostenuta anche dalla Questura ma che è stata completamente disattesa.
  </p>
  <p>
   Giorgio Beretta, autore del libro
   <em>
    Il Paese delle Armi
   </em>
   (Altreconomia), ha twittato da dentro la fiera: «Ma la Questura sta 
controllando che la sua disposizione sulla preclusione ai minori di 
maneggiare armi sia applicata? Ho visto molti bambini con le armi in 
mano con tanto di immagini – a volto oscurato – di bimbi che giocano con
 fucili più grandi di loro».
  </p>
  <p>
   «Quanta ipocrisia! Pensi che alla fiera del vino l’ingresso ai minori
 è, giustamente, vietato. Qui invece è addirittura gratuito!», mi ha 
sussurrato una signora con in mano un cartello con scritto: «Anche le 
armi detenute legalmente ammazzano le donne».
  </p>
 </div>
 <p>
 </p>
 <div style="clear: both;">
 </div>
</div>

</div>


<div class='source'><p>Source: <a href="https://proletaricomunisti.blogspot.com/2024/02/pc-18-febbraio-forte-contestazione-alla.html">https://proletaricomunisti.blogspot.com/2024/02/pc-18-febbraio-forte-contestazione-alla.html</a></p></div>
</div>
</body></html>