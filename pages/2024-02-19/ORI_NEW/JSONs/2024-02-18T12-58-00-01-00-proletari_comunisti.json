{"title": "pc 18 febbraio - Forte contestazione alla Fiera delle Armi di Verona", "published time": "2024-02-18T12-58-00-01-00", "images": [], "content": "<div class=\"post-body entry-content\" id=\"post-body-8071739072928296086\" itemprop=\"description articleBody\">\n <p>\n </p>\n <div class=\"separator\" style=\"clear: both; text-align: center;\">\n  <iframe allowfullscreen=\"\" class=\"BLOG_video_class\" height=\"266\" src=\"https://www.youtube.com/embed/DDemlcfnPUA\" width=\"320\" youtube-src-id=\"DDemlcfnPUA\">\n  </iframe>\n </div>\n <div class=\"ArticleBody\">\n  <p>\n   Le prime ad arrivare sono state loro: le \nDonne in Nero di Verona. Anche quest\u2019anno si sono fatte trovare puntuali\n all\u2019apertura dei cancelli della fiera. Silenziose, spalle alla \ncancellata e grandi cartelli in mano dove si leggevano scritte come \u00abLa \ndiffusione delle armi non aumenta la nostra sicurezza\u00bb, \u00abAbbiamo gi\u00e0 \nGiulietta e Romeo, non ci servono pistole\u00bb, \u00abInsegnate ad amare e non a \nsparare\u00bb. Cartelli per lo pi\u00f9 ignorati dalla folla di visitatori che, \nsin dalla prima mattina, si \u00e8 accalcata all\u2019ingresso di Eos, acronimo \nper European Outdoor Show.\n  </p>\n  <p>\n   <strong>\n    LA NUOVA VESTE\n   </strong>\n   della tradizionale fiera delle armi \ndi Verona, dopo una lunga trattativa con associazioni pacifiste e il \nComune, ha accettato di abbassare i toni e mimetizzarsi in una \nesposizione dedicata alla caccia, al tiro e alla pesca, togliendo il \ncontestato termine \u00abarmi di difesa personale\u00bb. Come se nel nostro Paese,\n in cui tutte le armi semiautomatiche sono considerate armi da sparo, ci\n fosse distinzione tra una pistola \u201csportiva\u201d e una da difesa.\n  </p>\n  <p>\n   Proprio la \u201cmimetizzazione\u201d di quella che resta comunque una mera \nesposizione di armi, \u00e8 stata considerata inaccettabile dalla Rete \nveronese per la Palestina, considerato che tra i circa 300 espositori\n   <span>\n   </span>\n  </p>\n  <a name=\"more\">\n  </a>\n  figurano anche aziende israeliane o comunque aziende che forniscono armi\n ad Israele, cos\u00ec come a tante altre nazioni che non brillano per la \ndifesa dei diritti umani. \u00abIn questa fiera vengono esposte armi che \nvengono usate per reprimere il dissenso \u2013 spiega Mackda Ghebremariam \nTesfau\u2019, attivista per i diritti dei palestinesi \u2013 Ad esporre i loro \nprodotti di morte figurano le maggiori industrie di armi del mondo, \nperch\u00e9 chi vende armi da caccia, da tiro e sportive, da difesa \npersonale, equipaggia anche gli eserciti, che portano orrore e \ndistruzione attraverso la guerra globale permanente. Guerra che ricadono\n come sempre sulla popolazione civile, come sta accadendo a Gaza\u00bb.\n  <p>\n  </p>\n  <p>\n   Circa un migliaio di attiviste e attivisti ha accolto l\u2019appello \ndell\u2019associazione e si \u00e8 radunato dietro al grande striscione \u00abStop al \ngenocidio. Disarmiamo Israele\u00bb. Da piazza della Fiera, il corteo ha \nmarciato attorno alla sede espositiva per concludere davanti ai cancelli\n d\u2019entrata dove si \u00e8 verificato qualche tafferuglio con le forze di \npolizia che non hanno risparmiato le manganellate. Alla fine i \nmanifestanti sono comunque riusciti ad esporre uno striscione pro Gaza \ndavanti all\u2019ingresso e sono rimasti sino a sera a gridare slogan contro \nIsraele e le industrie belliche.\n  </p>\n  <p>\n   <strong>\n    TRA GLI ADERENTI\n   </strong>\n   alla manifestazione, associazioni \nper i diritti, per il disarmo, centri sociali, partiti come i Verdi, \nSinistra e Rifondazione e anche molte organizzazioni animaliste che \ncerto non avranno gradito le dichiarazioni dell\u2019assessore regionale \nveneto allo sport, Cristiano Corazzari, che dall\u2019interno \ndell\u2019esposizione ha rimarcato il fondamentale ruolo dei cacciatori, a \nsuo dire, autentici ambientalisti \u00abche in perfetto accordo con la \nRegione hanno un ruolo fondamentale nella gestione ambientale del \nterritorio a tutto vantaggio della comunit\u00e0\u00bb. Rimarcando di seguito come\n \u00abla gente che \u00e8 qui dentro \u00e8 la migliore perch\u00e9 \u00e8 gente che rispetta le\n regole\u00bb.\n  </p>\n  <span>\n   <!--more-->\n  </span>\n  <p>\n   <br/>\n  </p>\n  <p>\n   Magari, l\u2019assessore non si riferiva al rispetto del codice etico \u2013 \nuna novit\u00e0 di quest\u2019anno espressamente voluta dal Comune \u2013 che chiedeva \nagli espositori di non mettere le armi in mano ai bambini. Disposizione \nsostenuta anche dalla Questura ma che \u00e8 stata completamente disattesa.\n  </p>\n  <p>\n   Giorgio Beretta, autore del libro\n   <em>\n    Il Paese delle Armi\n   </em>\n   (Altreconomia), ha twittato da dentro la fiera: \u00abMa la Questura sta \ncontrollando che la sua disposizione sulla preclusione ai minori di \nmaneggiare armi sia applicata? Ho visto molti bambini con le armi in \nmano con tanto di immagini \u2013 a volto oscurato \u2013 di bimbi che giocano con\n fucili pi\u00f9 grandi di loro\u00bb.\n  </p>\n  <p>\n   \u00abQuanta ipocrisia! Pensi che alla fiera del vino l\u2019ingresso ai minori\n \u00e8, giustamente, vietato. Qui invece \u00e8 addirittura gratuito!\u00bb, mi ha \nsussurrato una signora con in mano un cartello con scritto: \u00abAnche le \narmi detenute legalmente ammazzano le donne\u00bb.\n  </p>\n </div>\n <p>\n </p>\n <div style=\"clear: both;\">\n </div>\n</div>\n", "description": "Le prime ad arrivare sono state loro: le  Donne in Nero di Verona. Anche quest\u2019anno si sono fatte trovare puntuali  all\u2019apertura dei cancell...", "author": ["maoist"], "source": "https://proletaricomunisti.blogspot.com/2024/02/pc-18-febbraio-forte-contestazione-alla.html"}