{"published time": "2024-02-18T09-18-38-00-00", "images": ["https://tjen-folket.no/wp-content/uploads/2023/04/LO-leder-Peggy-HF-1160x644.jpg"], "content": "<div class=\"overlay-media parallax\">\n <img alt=\"\" class=\"jarallax-img\" decoding=\"async\" fetchpriority=\"high\" height=\"644\" sizes=\"(max-width: 1160px) 100vw, 1160px\" src=\"https://tjen-folket.no/wp-content/uploads/2023/04/LO-leder-Peggy-HF-1160x644.jpg\" srcset=\"https://tjen-folket.no/wp-content/uploads/2023/04/LO-leder-Peggy-HF-1160x644.jpg\" width=\"1160\"/>\n</div>\n<section class=\"entry-content\">\n <p>\n </p>\n <p>\n  Av en kommentator for Tjen Folket Media.\n </p>\n <hr class=\"wp-block-separator has-css-opacity\"/>\n <p>\n  <strong>\n   Forrige fredag la Teknisk beregningstutvalg tall p\u00e5 hvordan fjor\u00e5rets l\u00f8nnsoppgj\u00f8r gikk. De konkluderer med at nordmenn i fjor fikk en reduksjon i reall\u00f8nn p\u00e5 0,4 prosent. LO-leder Peggy Hessen F\u00f8lvsik sier til NRK at TBUs rapport legger til rette for at \u00e5rets l\u00f8nnsoppgj\u00f8r vil bli \u00abromsligere\u00bb enn fjor\u00e5rets.\n  </strong>\n </p>\n <p>\n  St\u00f8re uttrykker at han \u00abhar forst\u00e5else\u00bb for at folk forventer \u00f8kt kj\u00f8pekraft, og at han mener det finnes h\u00e5p \u2013 men ikke for alle. Det er partene som har det store ansvaret, mener St\u00f8re, men det er selvf\u00f8lgelig ikke arbeiderne selv som st\u00e5r ved forhandlingsbordet. Forhandlingene g\u00e5r mellom partene i borgerskapet, mens deres \u00abrepresentanter\u00bb i LO \u00abforhandler p\u00e5 deres vegne\u00bb.\n </p>\n <p>\n  \u2013 Vi snakket om hvordan de \u00f8konomiske utsiktene er, at det er h\u00e5p om at vi skal se priser og renter som er p\u00e5 vei ned, at det er h\u00e5p om at vi kan f\u00e5 \u00f8kt kj\u00f8pekraft hos folk, sier St\u00f8re.\n </p>\n <p>\n  P\u00e5 sp\u00f8rsm\u00e5l om han ser en risiko for at vi g\u00e5r inn i en l\u00f8nns- og prisspiral, svarer han videre:\n </p>\n <p>\n  \u2013 Det er i ingens interesse. Jeg tror partene i arbeidslivet er seg sitt ansvar bevisst, og frontfagsmodellen har innebygde kvaliteter som kan sikre oss mot det.\n </p>\n <p>\n  Finansminister Trygve Slagsvold Vedum stemmer i og er enig i St\u00f8res vurderinger.\n </p>\n <p>\n  \u2013 Vi er p\u00e5 et bedre sted n\u00e5r enn vi var i fjor. Det er ogs\u00e5 Finansdepartementets faglige vurdering at prisveksten er p\u00e5 vei ned og at vi har den h\u00f8yeste pristoppen bak oss, sier Vedum forn\u00f8yd.\n </p>\n <p>\n  NHOs administrerende direkt\u00f8r Ole Erik Almlid p\u00e5peker at ikke alt likevel g\u00e5r som smurt, og at spesielt bygg- og anleggsbransjen sliter.\n </p>\n <p>\n  \u2013 Jeg tror det er viktig at det bygger opp en balanse mellom forventninger man har p\u00e5 begge sider. Vi er opptatt av \u00e5 vise at det ogs\u00e5 er bedrifter som sliter, for eksempel i bygg og anlegg. De m\u00e5 ogs\u00e5 tas hensyn til, sier han.\n </p>\n <p>\n  LO-leder Peggy Hessen F\u00f8lsvik mener at det er gode muligheter for at arbeidstakerne kan f\u00e5 reall\u00f8nnsvekst i \u00e5r. At prisveksten tok igjen \u00abl\u00f8nnsveksten\u00bb i fjor hindrer likevel ikke LO-lederen i \u00e5 omtale fjor\u00e5rets oppgj\u00f8r som godt og fronter samme optimisme som St\u00f8re og Vedum.\n </p>\n <p>\n  \u2013 N\u00e5r det er sagt, gjorde man et godt oppgj\u00f8r i fjor, og s\u00e5 viste det seg at prisveksten tok oss igjen. Vi skal s\u00f8rge for at arbeidstakerne f\u00e5r sin del av verdiskapningen, sier hun.\n </p>\n <p>\n  Mens LO-lederen selv kan meske seg med en \u00e5rsl\u00f8nn p\u00e5 to millioner kroner, venter vanlige folk fortsatt p\u00e5 at det skal bli deres tur i \u00e5r ogs\u00e5.\n </p>\n <p>\n  <strong>\n   Referanser:\n  </strong>\n  <br/>\n  <a href=\"https://www.dagsavisen.no/nyheter/innenriks/2024/02/12/store-om-lonnsoppgjoret-forstar-at-folk-venter-okt-kjopekraft/\">\n   https://www.dagsavisen.no/nyheter/innenriks/2024/02/12/store-om-lonnsoppgjoret-forstar-at-folk-venter-okt-kjopekraft/\n  </a>\n  <br/>\n  <a href=\"https://www.nrk.no/nyheter/lonnsoppgjoret-2024-1.16766261\">\n   https://www.nrk.no/nyheter/lonnsoppgjoret-2024-1.16766261\n  </a>\n </p>\n</section>\n", "source": "https://tjen-folket.no/2024/02/18/vil-arets-lonnsoppgjor-bli-bedre-enn-fjorarets/", "type": "article", "title": "Vil \u00e5rets l\u00f8nnsoppgj\u00f8r bli bedre enn fjor\u00e5rets?", "description": "Teknisk beregningsutvalg konkluderer med at nordmenn i fjor fikk en reduksjon i reall\u00f8nn p\u00e5 0,4 prosent.", "modified time": "2024-02-18T09:19:13+00:00", "author": ["Tjen Folket Media"], "categories": ["Innenriks"]}