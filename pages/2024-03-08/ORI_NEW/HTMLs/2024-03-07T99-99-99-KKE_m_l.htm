<html><body>
<div class='article'>
<div class='title'><h1>8 Μάρτη κατακτάμε την ισότητα παλεύοντας για τα δικαιώματά μας! Ενώνουμε τη φωνή μας μαζί με τους φοιτητές και τους εργαζόμενους! - ΚΚΕ(μ-λ)</h1></div>
<hr/>
<div class='metadata'>
<meta property='description' content='ΚΚΕ(μ-λ)'/>
<meta property='section' content=''/>
<meta property='images' content='Την 8η Μάρτη, μέρα τιμής των γυναικείων αγώνων για χειραφέτηση και ισοτιμία, επέλεξε η κυβέρνηση της ΝΔ για να ψηφίσει το νομοσχέδιο-έκτρωμα για την ίδρυση ιδιωτικών πανεπιστημίων. Η μέρα της γυναίκας φέτος θα είναι μέρα αγώνα για να μην περάσει το νομοσχέδιο Πιερρακάκη, που επιδιώκει να βάλει ταφόπλακα στο δημόσιο δωρεάν πανεπιστήμιο, να πετύχει θανατηφόρο χτύπημα στο δικαίωμα των παιδιών των λαϊκών οικογενειών στις σπουδές.'/>
<meta property='outside' content='2024-03-07T99-99-99'/>
<meta property='type' content='article'/>
<meta property='modified_time' content='article'/>
<meta property='published_time' content='https://www.kkeml.gr/media/t3opj3pq/gynaikeio.jpg'/>
Description: ΚΚΕ(μ-λ)
<br>
Section: 
<br>
Images: Την 8η Μάρτη, μέρα τιμής των γυναικείων αγώνων για χειραφέτηση και ισοτιμία, επέλεξε η κυβέρνηση της ΝΔ για να ψηφίσει το νομοσχέδιο-έκτρωμα για την ίδρυση ιδιωτικών πανεπιστημίων. Η μέρα της γυναίκας φέτος θα είναι μέρα αγώνα για να μην περάσει το νομοσχέδιο Πιερρακάκη, που επιδιώκει να βάλει ταφόπλακα στο δημόσιο δωρεάν πανεπιστήμιο, να πετύχει θανατηφόρο χτύπημα στο δικαίωμα των παιδιών των λαϊκών οικογενειών στις σπουδές.
<br>
Outside: 2024-03-07T99-99-99
<br>
Type: article
<br>
Modified Time: article
<br>
Published Time: <a href="https://www.kkeml.gr/media/t3opj3pq/gynaikeio.jpg">000000.jpg</a>
</div>
<div class='content'>
<p class="IMAGE_ARCHIVED">
 Inside
</p>
<div class="col-md-8 animate-box pt-2" data-animate-effect="fadeInLeft" id="fh5co-single-content">
 <p>
  Την 8η Μάρτη, μέρα τιμής των γυναικείων αγώνων για χειραφέτηση και ισοτιμία, επέλεξε η κυβέρνηση της ΝΔ για να ψηφίσει το νομοσχέδιο-έκτρωμα για την ίδρυση ιδιωτικών πανεπιστημίων.
  <strong>
   Η μέρα της γυναίκας φέτος θα είναι μέρα αγώνα για να μην περάσει το νομοσχέδιο Πιερρακάκη
  </strong>
  , που επιδιώκει να βάλει ταφόπλακα στο δημόσιο δωρεάν πανεπιστήμιο, να πετύχει θανατηφόρο χτύπημα στο δικαίωμα των παιδιών των λαϊκών οικογενειών στις σπουδές.
 </p>
 <p>
  Η ίδρυση ιδιωτικών πανεπιστημίων θα φέρει δίδακτρα στο δημόσιο πανεπιστήμιο, περικοπές ή κατάργηση των δωρεάν συγγραμμάτων, της δωρεάν σίτισης και στέγασης των φοιτητών. Ταυτόχρονα, επιδιώκουν το χτύπημα του φοιτητικού συνδικαλισμού. Συνολικά, σχεδιάζουν μια εκπαίδευση για λίγους κι εκλεκτούς, γι’ αυτό υψώνουν παντού, ταξικούς φραγμούς. Μια λαϊκή οικογένεια πρέπει να ξεζουμιστεί αν θέλει να σπουδάσουν τα παιδιά της ή να «χωνέψει» πως απλά δεν θα σπουδάσουν.
  <strong>
   Τη μέρα σύμβολο του γυναικείου κινήματος πρέπει να πλημμυρίσουν οι δρόμοι με διαδηλωτές!
  </strong>
 </p>
 <p>
  Οι φοιτητές επί 8 εβδομάδες, κόντρα σε συκοφαντίες, απειλές και ανοιχτή τρομοκρατία, επιμένουν να διαδηλώνουν μαζικά και να εμπνέουν με τη μαχητικότητά τους και τον λαό που πλήττεται από την ίδια αντιλαϊκή πολιτική. Μια πολιτική που καταστρέφει τη ζωή του λαού, που κυνικά διακηρύσσει πως όποιος έχει λεφτά μπορεί να σπουδάσει, να έχει υγεία, να ζει! Ο νεολαιίστικος ξεσηκωμός έχει καταφέρει να καθυστερήσει τα σχέδια της κυβέρνησης, που θεωρούσε πως θα ήταν «περίπατος», η κατάργηση της δωρεάν εκπαίδευσης και ταυτόχρονα, έχει προκαλέσει σοβαρές αναταράξεις σε όλο το αστικό μπλοκ. Σε συνδυασμό με τις αγροτικές κινητοποιήσεις των προηγούμενων ημερών, υπογραμμίζει ότι στον λαό υπάρχει βαθιά δυσαρέσκεια για την κυβερνητική πολιτική που αναζητά διέξοδο.
  <strong>
   Οι γυναίκες του λαού στέκονται στο πλευρό της νεολαίας, στηρίζουν τις καταλήψεις και τις διαδηλώσεις για να νικήσουν!
  </strong>
 </p>
 <p>
  Η κυβέρνηση και ο ίδιος ο πρωθυπουργός δηλώνουν ευτυχείς που παρακάμπτουν το άρθρο 16 του συντάγματος που λέει ρητά πως η τριτοβάθμια πανεπιστημιακή εκπαίδευση είναι δημόσια και δωρεάν. Με τον ίδιο κυνισμό προσπέρασαν την αστική νομιμότητα για να συγκαλύψουν το έγκλημα που διέπραξαν στα Τέμπη. Με μεγάλη άνεση αθώωσαν τον Λιγνάδη, κουκούλωσαν την υπόθεση του βιασμού της Γεωργίας στη Θεσσαλονίκη και τρομοκρατούν τη 12χρονη στα Σεπόλια, αντί να τη στηρίζουν. Οι νόμοι δεν ισχύουν γι’ αυτούς.
  <strong>
   Η αστική νομιμότητα χρησιμοποιείται για να καταστείλει τον «απείθαρχο» λαό που αγωνίζεται.
  </strong>
 </p>
 <p>
  Η πάλη των φοιτητών ενάντια στα ιδιωτικά πανεπιστήμια είναι πάλη για την υπεράσπιση του λαϊκού δικαιώματος στις σπουδές. Δένεται με την πάλη για ψωμί, δουλειά, για δωρεάν υγεία, για ασφαλείς φτηνές συγκοινωνίες, για δικαιώματα και ελευθερίες, με την πάλη ενάντια στους πλειστηριασμούς και τα ξεσπιτώματα, την ακρίβεια και τη φτώχεια. Οι εργαζόμενες γυναίκες, οι εργάτριες, οι αγρότισσες, οι φοιτήτριες, οι άνεργες βιώνουν καθημερινά την επίθεση, ως καθημερινό άγχος για να καλυφθούν οι ανάγκες του σπιτιού, ως βία σε βάρος τους. Έχουν να αντιμετωπίσουν τα σπαστά ωράρια, τα άθλια μεροκάματα, τις απολύσεις εγκύων, τον σκοταδισμό της εκκλησίας, την εκπόρνευση, την αμφισβήτηση του δικαιώματος στην άμβλωση, τον τρόμο του πολέμου.
  <strong>
   Η νίκη των φοιτητών θα είναι ήττα της κυβέρνησης και της πολιτικής του συστήματος που υπηρετεί, θα είναι νίκη όλου του λαού! Το γυναικείο κίνημα ως αναπόσπαστο κομμάτι του λαϊκού κινήματος, το τροφοδοτεί και τροφοδοτείται από αυτό. Κάθε νίκη της νεολαίας και του λαού συμβάλει στην καλυτέρευση των συνθηκών ζωής των γυναικών, είναι ένα βήμα στον δρόμο που πρέπει να διασχίσει το γυναικείο κίνημα για το σπάσιμο της διπλής καταπίεσης του συστήματος με την ανατροπή του και τη διάλυση όλης της ιδεολογικής σκουριάς που το συνοδεύει.
  </strong>
 </p>
 <p style="text-align: center;">
  <strong>
   Νίκη στον αγώνα των φοιτητών!
  </strong>
 </p>
 <p style="text-align: center;">
  <strong>
   Την Παρασκευή 8 Μάρτη όλες/όλοι στους δρόμους!
  </strong>
 </p>
</div>

</div>


<div class='source'><p>Author: <a href="https://www.kkeml.gr/8-marth-kataktame-thn-isothta-paleuontas-gia-ta-dikaiwmata-mas-enwnoume-th-fwnh-mas-mazi-me-tous-foithtes-kai-tous-ergazomenous/">https://www.kkeml.gr/8-marth-kataktame-thn-isothta-paleuontas-gia-ta-dikaiwmata-mas-enwnoume-th-fwnh-mas-mazi-me-tous-foithtes-kai-tous-ergazomenous/</a></p></div>
</div>
</body></html>