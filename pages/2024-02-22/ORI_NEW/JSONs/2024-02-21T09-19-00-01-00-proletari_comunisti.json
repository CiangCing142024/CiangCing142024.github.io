{"title": "pc 21 febbraio - Ex Ilva Amministrazione straordinaria: Tutti contenti - Ma cosa significa per gli operai?", "published time": "2024-02-21T09-19-00-01-00", "images": [], "content": "<div class=\"post-body entry-content\" id=\"post-body-382221880347227798\" itemprop=\"description articleBody\">\n <div style=\"text-align: left;\">\n  <b>\n   Il governo ha deciso per l\u2019ex Ilva l\u2019amministrazione straordinaria con l\u2019appoggio delle organizzazioni sindacali confederali e Usb.\n  </b>\n  Anche i sindacati, come all'inizio Palombella della Uilm, che dicevano NO all'AS, oggi tutti sono soddisfatti, perch\u00e8 \u00e8 stato mandato via dal governo Mittal e la famigerata Morselli. Di fatto si \u00e8 propagandata l\u2019idea che se governance e management cambiano la gestione di questa fabbrica i problemi si risolvono. E\u2019 una illusione profonda.\n  <br/>\n  Mentre non si capisce - o si pu\u00f2 capire molto bene - quello che significa dal punto di vista degli operai della Acciaieria e dell\u2019Appalto.\n </div>\n <p>\n  <b>\n   In tutti questi mesi di incontri romani nessuna piattaforma operaia \u00e8 stata posta sul tavolo, nessuna rivendicazione concreta a difesa dei lavoratori:\n  </b>\n  dalla minima dell'integrazione salariale alla cassintegrazione (milioni ai padroni e neanche centinaia di euro agli operai); alla ripresa del lavoro sia nell'appalto che per tutti in Acciaieria; dal blocco dei licenziamenti; all'impegno nelle bonifiche area industriale degli operai da pi\u00f9 di 5 anni in cig in AS; al contratto unico metalmeccanico e a tempo indeterminato per tutti nell'appalto; da 25 anni bastano per andare in pensione, al rientro nei lavori usuranti/legge amianto; alla riduzione dell'orario di lavoro a parit\u00e0 di paga in siderurgia\n </p>\n <p>\n  Noi consideriamo l\u2019\n  <b>\n   amministrazione straordinaria un rimedio peggiore del male.\n  </b>\n </p>\n <p>\n  Saremmo contenti di sbagliarci\n  <b>\n   <u>\n    SE\n   </u>\n  </b>\n  gli operai, a partire dall\u2019appalto ritornassero in massa a lavorare; se finisse la cassa integrazione permanente ad Acciaierie che fa lavorare a volte anche per pochi giorni al mese; se gli operai Ilva in As rientrassero in fabbrica; se l\u2019ambientalizzazione di impianti e attivit\u00e0 produttiva avesse una accelerata; se gli operai Acciaieria possano lavorare in sicurezza e i loro diritti rispettati; se nell\u2019appalto si applicasse il contratto unico dei metalmeccanici tutelato da una clausola sociale per tutti e tutti i contratti si trasformassero a Tempo indeterminato, e rispettati da padroni e padroncini dell\u2019appalto; se gli effetti inquinanti in citt\u00e0 avessero un freno e una decisa inversione di tendenza e si avviasse seriamente e realmente il piano di bonifiche, ecc.\n </p>\n <div style=\"text-align: left;\">\n  <u style=\"font-weight: bold;\">\n   Ma lo Slai cobas per il sindacato di classe non pensa che questo avverr\u00e0.\n   <br/>\n  </u>\n  Pensiamo invece che avremo pi\u00f9 cassa integrazione permanente; che non vi sar\u00e0 ritorno al lavoro degli\n  <span>\n   <a name=\"more\">\n   </a>\n  </span>\n  operai di tante ditte dell'appalto; che vi saranno esuberi/licenziamenti nel prossimo futuro di operai sia dell'appalto che di Acciaierie (con numeri di migliaia di operai gi\u00e0 annunciati, al di l\u00e0 delle soluzioni post AS del governo); che vi saranno peggioramenti delle condizioni salariali/ lavorative/ contrattuali; che per\u00a0 ambientalizzazione, bonifiche, decarbonizzazione, bene che vada, passeranno anni e anni.\n </div>\n <p>\n  La fabbrica oggi commissariata con un commissario,\n  <b>\n   Giancarlo Quaranta, che in questi anni ha fatto parte delle precedenti gestioni, sar\u00e0 poi consegnata a nuovi padroni,\n  </b>\n  che metteranno in campo la stessa logica di Mittal: fare il massimo profitto, tagliando posti di lavoro e costi, in primis quelli esosi su una effettiva sicurezza e difesa della salute, avere mani libere.\n </p>\n <p>\n  <b>\n   Noi pensiamo che solo la lotta autonoma e unitaria prolungata e generale degli operai Acciaieria/ appalto/operai cigs in Ilva AS debba e possa difendere gli interessi di classe dei lavoratori\n  </b>\n  su lavoro, salari, condizioni di lavoro, diritti e sicurezza; e che, quindi, sia\n  <b>\n   necessaria un\u2019altra linea e un\u2019altra direzione sindacale da costruire nel fuoco della lotta,\n  </b>\n  ed essere parte della battaglia strategica contro questo governo e ogni governo dei padroni, lo stato del capitale e il sistema capitalistico/imperialistico per un governo operaio, un nuovo stato e un nuovo potere nelle mani dei proletari e masse popolari.\n </p>\n <p style=\"text-align: center;\">\n  <b>\n   *****\n  </b>\n </p>\n <p>\n  <b>\n   Stralci dall'art. del Corriere di Taranto - Gianmario Leone\n  </b>\n </p>\n <p>\n  (ieri) \"...con decreto del ministro delle Imprese e del Made in Italy Adolfo Urso, Acciaierie di Italia S.p.A. \u00e8 stata ammessa, con decorrenza immediata, alla procedura di\n  <b>\n   amministrazione straordinaria.\n  </b>\n  E la scelta sul primo commissario straordinario (probabilmente saranno tre come in passato) \u00e8 ricaduta sul dott. Giancarlo Quaranta, che vanta nel suo curriculum un\u2019esperienza quarantennale nel settore siderurgico. E che ha attraversato tutta la storia del siderurgico tarantino: prima come dipendente dell\u2019Italsider a partire dal gennaio 1984, per poi iniziare a ricoprire una serie di ruoli apicali del gruppo Riva, per poi venire nominato il 2 luglio 2014 dall\u2019ex commissario Ilva Piero Gnudi, CEO (Chief Operations Officer, in pratica un direttore operativo), dell\u2019Ilva. Arrivando all\u2019oggi dove attualmente \u00e8 il direttore della Divisione tecnica e operativa di Ilva in amministrazione straordinaria. Il governo ha scelto dunque di andare sul sicuro, affidandosi ad una persona che conosce perfettamente l\u2019intero sistema Ilva in ogni suo aspetto e che gode della massima stima dei Commissari Ilva in AS con i quali lavora da anni, delle organizzazioni sindacali, cos\u00ec come di Confindustria Taranto e delle ditte dell\u2019indotto presente nell\u2019associazione Aigi.\n </p>\n <p>\n  il Governo stia studiando due-tre emendamenti al Dl ex Ilva. Le modifiche riguardano due temi: la necessit\u00e0 di raccordare l\u2019amministrazione straordinaria del 2015 dell\u2019Ilva relativa alla propriet\u00e0 degli impianti con quella su Acciaierie d\u2019Italia che li gestisce. L\u2019altro aspetto riguarda l\u2019indotto: per il rafforzamento delle risorse stanziate, per valutare la praticabilit\u00e0 sull\u2019utilizzo dell\u2019avanzo di amministrazione della Regione. Il Dl, che deve essere convertito in legge entro il 18 marzo.\n </p>\n <p>\n  (in) una nota ufficiale della multinazionale si legge che \u201ccon l\u2019amministrazione straordinaria si conclude il coinvolgimento di ArcelorMittal in Acciaierie d\u2019Italia, iniziato nel 2018.\n </p>\n <p>\n  Restano per\u00f2 irrisolti tutti i nodi che adesso si dovr\u00e0 provare a sciogliere. A cominciare dalla grave crisi di liquidit\u00e0 in cui versa l\u2019azienda (visto che anche qualora fossero subito messi a disposizione del neo commissario i 320 milioni di euro di cui si parla da mesi, quest\u2019ultima evaporerebbero in pochissime settimane), passando per la gestione degli impianti e della loro manutenzione, passando per i crediti vantati dai fornitori e da decine di aziende dell\u2019indotto e dall\u2019autotrasporto: in ballo c\u2019\u00e8 il presente e il futuro di migliaia di lavoratori.\n </p>\n <p>\n  Infine, non va dimenticato che \u00e8 in corso il procedimento per il rinnovo dell\u2019Autorizzazione Ambientale Integrata che segner\u00e0 inevitabilmente l\u2019eventuale futuro produttivo dell\u2019ex Ilva (sia nella quantit\u00e0 massima che difficilmente superer\u00e0 i 6 milioni di tonnellate annue, con relativo ridimensionamento occupazionale, che nel processo produttivo che vedr\u00e0 inevitabilmente l\u2019implementazione dello stesso con l\u2019utilizzo dei forni elettrici). Questo significa che al di l\u00e0 degli annunci e delle promesse, difficilmente si potr\u00e0 mettere mani sin da subito ad un piano industriale degno di questo nome, ma soprattutto servir\u00e0 molto tempo per bandire una nuova procedura di gara internazionale per affidare la gestione degli impianti.\"\n </p>\n <div style=\"clear: both;\">\n </div>\n</div>\n", "description": "Il governo ha deciso per l\u2019ex Ilva l\u2019amministrazione straordinaria con l\u2019appoggio delle organizzazioni sindacali confederali e Usb.\u00a0 Anche i...", "author": ["fannyhill"], "source": "https://proletaricomunisti.blogspot.com/2024/02/pc-21-febbraio-ex-ilva-amministrazione.html"}